'''ИМАНТАУ''' – [[Сарыарқа|Сарыарқадағы]] Имантау [[тау]]ының солтүстік-шығысындағы көл. [[Солтүстік Қазақстан облысы]]ның Айыртау ауданында солтүстік-батыстан оңтүстік-шығысқа қарай созылып жатыр. Аумағы 49 км2, ұзындығы 13,1 км, енді жері 4,8 км. Орташа тереңділігі 5,7 м, ең терең жері 10 метрдей. Су жиналатын алабы 483 мың км2. Имантаудың оңтүстік жағалауында қарағай, қайың аралас [[орман]] өседі. Оңтүстік-батыс жағасы биік, тік жарлы. Басқа жағалары жайпақ. Көлдің солтүстік-батыс бөлігін көлге сұғына енген мүйіс оқшаулайды. Орта бөлігінде тасты арал бар. Түбі оңтүстік-шығысында тастақ, солтүстігінде сазды-құмды, қалған бөлігінде лай батпақты. Көл жағалауында қоға аралас қамыс қопасы өседі. Суы гидрокарбонатты, [[минерал]]дану мөлшері 780 – 840 мг/л. Көлге бірнеше жылға келіп құяды. Оңтүстік-шығысынан Иманбұрлық өзені ағып шығады. Мал суаруға, т.б. шаруашылықтарға пайдаланылады. көлден [[балық]] ауланады (торта, аққайран, алабұға, шортан, күміс түсті және сарғыш мөңке).
