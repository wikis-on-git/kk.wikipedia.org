'''Экскаватор''' (ағылш. excavator, лат. еxcavo – оямын, ұңғылаймын) – жер қазу, қазынды кен өндіру, керексіз бос жыныстарды үю, қоймалардағы сусымалы және кесек жүктерді көлікке тиеу, т.б. жұмыстарға арналған машина. Грунт (не тау жынысын) қазу процесі Э-дың жұмыстық тетігімен (яғни шөмішімен) атқарылады. Жұмыстық тетігін алмастыру арқылы кейбір Э-ды көтергіш кран, тиеуіш, таптауыш, т.б. механизм ретінде пайдалануға болады. Э. жұмыстық, жүрістік және күштік бөліктен, металл құралымнан (жалпы массасының 40%-ы), басқару жүйесінен құралады. Э. жұмыстық тетігіне қарай бір және көп шөмішті Э., ал жүрістік механизмі бойынша шынжыр табанды, адымдағыш рельсті, пневматик. доңғалақты, шынжыр табанды рельсті Э. болып ажыратылады. Э. электр қозғалтқышпен, дизельмен және дизель-электрлік мотормен қозғалысқа келтіріледі. Бір шөмішті Э. – үздікті әрекетті машина. Ол кенді шөмішімен күреп алады да, корпусымен бұрыла отырып, көлікке тиейді. Содан кейін кері қарай бұрылып, шөмішімен кенді қайта күрейді. Осы цикл жұмыс процесінде қайталанып отырылады. Бір шөмішті Э-дың кенді алға қарай күрейтін, кері бағытта күрейтін, драглайн, грейфер, көтергіш кран, копер сияқты түрлері бар. Ал оның жүрістік бөлігін доңғалақты, шынжыр табанды және адымдайтын етіп жасайды. Қазақстанда бір шөмішті Э.: құрылыстық (шөмішінің сыйымд. 2 м), ашық кеніштік (12,5 м), адымдағыш драглайн (25 м) және кен ашатын Э. (50 м) болып 4 түрге бөлінеді. Жезқазғанның жер асты кеніштерінде бір шөмішті шағын Э. (шөмішінің сыйымд. 1 – 2 м) пайдаланылады. Э-дың бір түрі – алып драглайн Соколов-Сарыбай темір кенішінде, Лисаковск темір кенінде, Торғай боксит кенішінде кен аршу үшін қолданылады. Э-дың ең тиімді әрі кең тараған түрлері: ЭКГ-8И, ЭКГ-4,6. Көп шөмішті Э. – шөміштері тұйықталған траекториямен қозғалатын үздіксіз әрекетті машина. Оның шөміштері шынжырға (шынжырлы Э.) немесе роторлы доңғалаққа (роторлы Э.) орнатылады. Ал оның жүрістік бөлігін рельсті, шынжыр табанды, адымдағыш рельсті етіп жасайды. Көп шөмішті Э. біртекті жұмсақ жыныстарды қазу үшін пайдаланылады. Бір шөмішті Э-ды алғаш рет 1834 ж. В.Отис (АҚШ) ойлап тапқан. Мұндай Э-лар 1908 – 12 ж. Панама каналын қазуға пайдаланылды. Алғашқы көп шөмішті Э-ды 1860 ж. М.Кувре (Франция) құрастырған. Қазақстанда экскаватор з-ты Кентау қ-нда 1960 жылдың соңында пайдалануға берілді. Бұл зауытта Э-303А, Э-303Б (шөміштерінің сыйымд. 0,4 м болып келетін) маркалы Э-лар шығарылады.
