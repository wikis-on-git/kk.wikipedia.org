'''Эри''' (Erіe) – Солт. Америкадағы Ұлы көлдер жүйесіндегі көл. Гурон және Онтарио көлдерінің аралығында, теңіз деңгейінен 174 м биіктікте орналасқан. Солт. жағалауы Канадаға, оңт. – АҚШ-қа қарайды. Аум. 25,7 мың км2. Тереңд. 64 м. Су деңгейі жазда көтеріліп, қаңтар – ақпан айларында төмендейді. Э-ге Детройт өз. құйып, Ниагара өз. ағып шығады. Кеме жүзеді. Сент-Клэр өз. арқылы Гурон көлімен, Ниагара және Уэлленд каналы арқылы Онтарио к-мен жалғасқан; Эри канал жүйесі Гудзон өз-мен жалғастырады. Басты порттары: Толидо, Кливленд, Буффало, Эри (АҚШ), Порт-Колборн (Канада). Солт. жағалауында Пойнт-Пили ұлттық саябағы құрылған.
