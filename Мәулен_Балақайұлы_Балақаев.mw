'''Мәулен Балақайұлы Балақаев''' ([[1907]] жылғы [[қазанның 7]]-сінде [[Түркістан]]ның маңындағы [[Шаға ауылы]] — [[1995]] жылғы [[қарашаның 15]]-і, Түркістан қаласы) — қазақ тілтанушысы, көрнекті ғалым. 

== Өмірбаяны ==
[[1929]] жылы [[Шымкент]]тегі педагогтық техникумды бітірді. [[Жамбыл облысы]]ның Мойынқұм ауданында аудандық білім беру бөлімінде инспектор, кейін соның жетекшісі болып қызмет атқарды. 

[[1931]] жылы [[Алматы]]дағы [[Қазақ педагогтық институты]]на түсті. Студент кезінде-ақ сол институтта [[қазақ тілі]]нен сабақ беріп, жаңа термин сөздерді жасап шығаруға, қазақ мектептеріне арналған оқулықтар және оқу құралдарын жазуға атсалысып жүрді.

[[1934]] жылдан бастап алдымен Лениград мемлекеттік тарих, пәлсапа, әдебиет және тілтану мемлекет институтының, сосын Ленинград мемлекеттік университетінің аспирантурасында оқи бастады. Ленинград Шығыс институтының редакторлар мен аудармашылар курстарында қазақ тілінен сонымен қатар сабақ беріп жүрді. Аспирантураны тәмамдаған соң Қазақстанның жоғары оқу орындары мен зерттеу институттарында жұмыс істеді; Коммунистік журналистика институтында кафедра меңгерушісі, Алматы шет тілдері институтының директоры қызметтерін атқарды. 

[[1942]] жылы «Қазақ тіліндегі көмекші сөздер» тақырыбында кандидаттық диссертация қорғады.

[[1942]]-[[1943]] жылдары Қызыл Әскердің қатарында қызмет атқарды. ҚазКСР Министрлер кеңесінің аппаратында референт және кеңесші болып жұмыс істеді, С.М. Киров атындағы Қазақ Мемлекеттік университетінде сабақ берді.

[[1945]] жылдан бастап ҚазКСР Ғылымдар Академиясында тұрақты еңбек ете бастады, қазіргі қазақ тілі бөлімін, [[1959]] жылдан ҚазКСР Тіл білімі институтының тіл мәдениеті бөлімін басқарды. 

[[1950]] жылы «Қазіргі қазақ тіліндегі жай сөйлем синтаксисінің негізгі мәселелері» тақырыбы бойынша докторлық диссертация қорғады.

[[1951]] жылы оған филология ғылымдарының докторы ғылыми дәрежесі берілді, [[1952]] жылдан бастап профессор.

[[1958]] жылы Қазақ КСР Ғылымдар Академиясының корреспондент-мүшесі болып сайланды.
	
== Ғылыми еңбегі ==
Өз еңбектерінде Балақаев қазақ тілінің синтаксисі, стилистикасы мәселелерімен айналысқан. Қазақ тіліндегі негізгі сөз тіркестері және қазақ әдеби тілінің тарихымен де шұғылданған. Алғашқылардың бірі болып қазақ көркем әдебиетінің тілін зерттеумен айналыса бастаған. Жоғары оқу орындарына арналған «Қазіргі қазақ тілі (Синтаксис)» оқулығының, «Қазақ әдеби тілінің тарихы» оқу құралының авторларының бірі болып табылады. Орта мектептерге арналған оқулықтарымен ол ерекше белгілі. Қазақ лексикографиясына да оның сіңірген еңбегі қомақты, ол 2 томдық Орыс-қазақ сөздігінің, «Орфографиялық сөздіктің» авторлары мен редакторларының бірі.

{{stub}}
[[Санат:Тілтанушылар]]
[[Санат:Қазақстан тұлғалары]]
[[Санат:Қожалар]]
[[Санат:1907 жылы туғандар]]
[[Санат:1995 жылы қайтыс болғандар]]
