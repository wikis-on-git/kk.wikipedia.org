'''Сын есім''' деп заттың сапасын, сипатын, қасиетін, көлемін, салмағын, түсін (түр-реңін) және басқа сол сияқты сыр-сипаттарын білдіретін лексика-грамматикалық [[сөз табы|сөз табын]] айтамыз.

== Морфологиялық сипаттары ==
Сын есімнің табиғи қызметі [[зат есім|зат есімге]] анықтауыш мүше болу. Ол зат есімге тіркесіп анықтауыш қызметін атқарғанда ешқандай өзгеріске үшырамайды: анықталатын зат есім көптік, септік, тәуелдік формаларының қайсысында қолданылса да, сын есім . еш уақытта да тәуелденбейді, көптелмейді және септелмейді.

Сонымен бірге, бір алуан сын есімдер зат есімді анықтауларымен қатар, [[етістік|етістікті]] де анықтап, [[үстеу]] сөздердің қызметтерін атқарады. Мысалы: '' '''Семіз''' сөйлеп, '''арық''' шыққанша, '''арық''' сөйлеп, '''семіз''' шық '' (мақал).

== Синтаксистік сипаттары ==
Сын есім, өзінің табиғи жаратылысына сәйкес, үнемі зат есімге анықтауыш ретінде жұмсалуға лайық. Мысалы: ''Үш-ақ нәрсе - адамның қасиеті: ыстық қайрат, нұрлы ақыл, жылы жүрек'' ([[Абай]]).

Сын есім [[баяндауыш]] та бола алады және баяндауыштың құрамына да ене береді. Мысалы: ''Төрт бөлмелі тас үй салқын да жайлы'' ([[Ғ. Мүсірепов]]).

Сын есімге күшейту үстеулері ('''өте, аса, тым, тіпті, керемет, орасан, ересен''' т.б.) тіркесе алады. Мысалы: ''өте жақсы, аса биік, тым ащы, тіпті жалқау, керемет жүйрік, орасан зор''.

Егер екі я онан да көп жалаң сапалық сын есімдер бір-бірімен қабаттасатындай болса, олар бірін-бірі анықтамайды да, біріне-бірі бағынбайды да, әрқайсысы өз тұстарынан тікелей зат есімге қатысты болады. Мысалы: ''Ермeк оқтай '''түзу, ұзын, биік, кең''' жолмен келеді '' ([[Ғ. Мұстафин]]).

== Семантикалық топтары ==

Сын есімдер семантикалық мағыналары мен грамматикалық ерекшеліктеріне қарай, '''сапалық''' (негізгі) сын және '''қатыстық''' (туынды) сын деп аталатын екі салаға бөлінеді. Бұл сындардың қай-қайсысы болса да '''қандай?''' '''қай?''' ('''қалай?''') деген сұрауларға жауап береді.
