Карбон – палеозой заманын құрайтын алты кезеңнің бесіншісі. Девоннан кейін, пермнің алдында келетін бұл заман 359,2 млн. жыл бұрын басталып, 299 млн. жыл бұрын аяқталған. Қазақстанның геологтары карбонды үстіңгі (гжел, қасым), ортаңғы (мәскеу, башқұрт) және астыңғы (серпухов, визей, турней) карбон деп бұрынғы Кеңес Одағы дәстүрі бойынша үш бөлімге бөледі. Еуропада карбон жүйесінің астыңғы бөлігі динант деп терминделген. Динант екі қабатқа бөлініп, мол корал-брахиопод фаунасы бар теңіздік әктаспен сипатталады. Үш қабатқа бөлінген силезий деп аталатын карбонның үстіңгі бөліктері жердегі және тұщы судағы бөлініп жатқан шөгінділермен белгіленеді. Үстіңгі карбондағы кең тараған ормандар оңтүстік Уеліс, Англия, Шотландия және әлемнің басқа да көптеген жерлердегі мол көмір қабаттарының пайда болуына себепші болды. Солтүстік Американың геологтары карбон жүйесін екі субжүйеге бөледі. Астыңғысы (359,2-318,1 млн. жыл) миссисипи деп аталып, Еуропалық динант субжүйесі мен силезий субжүйесінің астыңғы бөлігіне тең боп келеді. Пенсилван деп аталатын үстіңгі субжүйелері (318,1-299 млн. жыл) еуропалық силезийдің көп бөлігіне сәйкес келеді.

Карбон бөлімшелерінің салыстырмалы кестесі:

БАТЫС ЕУРОПА	ҚАЗАҚСТАН	АҚШ
Бөлім	Қабат	Бөлім	Қабат	Жүйе	Қабат, формация
Силезий	Стефан	Үстіңгі	Гжел	Пенсилван	Виржил
			Қасым		Миссури
	Уестфал	Ортаңғы	Мәскеу		Демойн
					Атока
			Башқұрт		Морроу	Уинслоу Блойд Һейл
	Намюр	Астыңғы	Серпухов	Миссисипи	Честер
Динант	Визей		Визей		Мерамек
	Турней		Турней		Осейж
					Киндерхук
