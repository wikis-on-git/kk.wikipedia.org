'''ҚОЛҚАНАТТЫЛАР''' '''''(Chіroptera)''''' – сүтқоректілер класының отряды. <br />
Қазба қалдықтары [[Еуропа]] мен [[Америка Құрама Штаттары|Солт. Америкада]] алғашқы [[эоцен]] қабатынан белгілі. Қ. [[Арктика]] мен [[Антарктида|Антарктидадан]] және кейбір [[мұхит]] аралдарынан басқа құрлықтарда кеңінен таралған. Отряд 1000-ға жуық түрді біріктіреді. Олар [[итбас]] [[жарқанат]] (Megachіroptera) және [[жарқанат]] болып 2 отряд тармағына бөлінеді. Әсіресе, тропиктік, субтропиктік аймақтарда көп кездеседі. <br />
Дене тұрқы 2,5 – 40 см, салм. 2 – 900 гр. Денесі жалпақ, түсі сұр, қоңыр, қара-сұр, тері жамылғысы жұмсақ, үлпілдек. Төсінде бұлшық еттер орналасқан қыр сүйегі болады. Бұғана сүйектері жақсы жетілген, жауырыны жалпақ. Алдыңғы [[Аяқ|аяқтары]] ұшу қанатына айналған. Білек, алақан сүйектері және саусақтары (бірінші саусақтан басқалары) ұзын, аралары тері жарғақпен жалғасқан. Көпшілігінің құйрығы бар, әдетте ол ұшу жарғағымен байланысады. Сезім [[Мүше|мүшелері]], иіс сезу, есту мүшесі жақсы дамыған, көру мүшесі нашар жетілген. <br />
Қ. шығарған ультрадыбыстарын әр түрлі заттарға соғылып қайтадан қайтқан жаңғырық түрінде қабылдайды. Қ-дың кейбір түрлерінде жылдың салқын маусымдарында дене қызуы қоршаған орта темп-расына байланысты –7,5ӘС-тан 48,5ӘС-қа дейін өзгеріп тұрады. Аталықтары жыныс жағынан көктемнен күзге дейін, аналықтары күзден көктемге дейін жетіледі. Осыған орай, шағылысу көктемде, жаздың аяғында, не күздің басында жүзеге асады. <br />
[[Жыл|Жылына]] 1, кейде 2 рет шағылысып, көпшілігі 1 – 2, кейде ғана 3 ұрпақ әкеледі. Ұрпақтары тез жетіліп, 30 – 45 күнде өз бетінше тіршілік ете бастайды. Көпшілігі 8 – 9 жыл өмір сүреді. Қ., негізінен, жәндікқоректілер ([[жарқанат]]), кейбіреулері өсімдік жемісімен және шырынымен (итбас жарқанат) қоректенсе, кей түрлері (десмодтар) [[жануарлар]] мен [[Адам|адамдардың]] [[Қан|қанын]] сорады. [[Су]] ішеді. Індерді, үңгірлерді, қуыстарды, үй шатырларын, [[ағаш]] қуыстарын паналайды. Топтанып тіршілік етеді. Демалу кезінде басын төмен салбыратып ілініп тұрады. Қ. қиы (гуано) – құнарлы [[Азот|азотты]] тыңайтқыш. <br />
Медицинада Қ-дың дене қызуының төмендейтін ерекшелігі зерттеліп, оларды кейбір ауруларды емдеуге қолданады. Қ. құтыру, т.б. ауруларды, үй малдарының түрлі індеттерін де таратады. Сирек кездесетін 8 түрі және 4 түр тармағы Халықар. табиғат қорғау одағының, 5 түрі [[Қазақстан|Қазақстанның]] “[[Қызыл кітап|Қызыл кітабына]]” енгізілген.<br />
''Б. Есжанов''
