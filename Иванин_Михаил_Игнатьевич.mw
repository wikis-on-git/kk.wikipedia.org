Иванин Михаил Игнатьевич (1801–27.9.1874) – Қазақстанды зерттеген орыс ғалымы, ген.-лейтенант, [[Орыс]] геогр. қоғамының, Орыс тех. қоғамының толық мүшесі. 1832 ж. [[Ресей]] империясы армиясының Бас штабы әскери академиясын бітірген. 1835 ж. капитан шенінде Орынбор жеке әскери корпусының қарамағына жіберілді. 1839 ж. [[Хиуа]] экспедициясына қатысып, кейін «1839–40 ж. Хиуаға жасалған қысқы жорықты сипаттау» (1874) деген еңбек жазды. Ол 1846 ж. [[Маңғыстау]] өңірін аралап, жергілікті халықтың тұрмыс-тіршілігімен танысты. Сол сапардан жазған «1846 ж. [[Маңғыстау]] түбегіне сапар» деген мақаласында Маңғыстау өлкесінің тарихына тоқталып, күмбездер, қолдан ойылып, бедерлеп салынған суреттер, Шырқала тауының етегіндегі тас қамал, тұрғын үй, құдықтар, көп жерін оқ тескен, салм. 17 қадақ сауыт, т.б. құнды заттар жөнінде мағлұматтар берген. И-ді, әсіресе, қазақтардың рухани мәдениеті, қоңақжайлығы, ұлттық ойындары мен халық емі, діни наным-сенімдері қатты қызықтырды. И. 1853 ж. Бөкей ордасын басқаратын [[Уақытша]] кеңесте әуелі кеңесші, кейін орданы басқарушы міндетін атқарды. Бөкей ордасының сол кездегі шаруашылығы, әлеум. өмірімен танысып, «Ішкі немесе Бөкей ордасы» деген еңбек жазды. Шығармада [[Жәңгір хан]], жергілікті сұлтандар туралы, [[Бөкей]] ордасындағы сот ісі, сауда қатынасы, жер бөлу мәселесі, т.б. жөнінен деректер бар. И. еңбегінде, сондай-ақ автордың шовинистік көзқарасы да байқалады. Ол қазақтардың отырықшылыққа көшкені, сауда-саттықпен, жер ш-мен айналыса бастағаны «орыстармен қарым-қатынасының нәтижесінде» деп көрсетеді. И. 1862–74 ж. Әскери мин-ліктің қарамағында түрлі қызмет атқарады. «[[Шыңғыс хан]] мен [[Темірлан]] тұсындағы моңғол-татарлар мен ортаазиялық халықтардың соғыс өнері және жаулап алған жерлері» деген еңбегінде Орта Азия мен Қазақстанға қатысты қызықты деректер келтірген.
