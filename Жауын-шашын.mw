'''Жауын-шашын''' – ''жер бетіне сұйық немесе қиыршық түрінде бұлттан және ауадан суынып түсетін ылғал.'' Ол бұлттағы ірі кристалды бөлшектердің еруі не кішкентай тамшылардың қосылуы (коагуляттануы) нәтижесінде пайда болады. Жауын-шашын бұлттардан жаңбыр, қар, мұз қиыршықтары, бұршақ, т.б. түрінде түседі. Ауадан тікелей шық, қырау, т.б. бөлініп шығады. Қатты суынған су тамшылары мен тұманнан жер бетінде көктайғақ пайда болады. Жауын-шашынның мөлшері Жер шары бойынша орта есеппен 1000 мм-ге жуық, экватордың кейбір аймағында (Черапунджи, Гималайда) 12000 мм, субтропиктік (пассат белдемінде, шөлдерде) және қоңыржай белдеудің көпшілік бөлігінде 250 – 1000 мм-ге дейін, кей жерлерде бұдан да көп, жоғары ендіктерде 250 мм-ден де аз болады. Қазақстанда жауын-шашын ең көп түсетін өңір – Алтай тауының батыс беткейлерінде (1500 мм), ал ең аз жауын-шашын Арал маңы Қарақұмы мен Балқаш көлінің батыс жағалауында (70 – 110 мм) байқалады.
'''Жаңбыр''' – бұлттан бөлініп жерге түсетін атмосфералық сұйық тамшылардың жиынтық атауы. Тамшылардың диаметрі 0,5 – 7 мм болады. Тропосфераның жоғары қабатында қалыптасқан қар, мұз түйіршіктері оның жер бетіне жақын қабатынан өткенде еріп, жауын тамшыларына айналады. Кейде жаңбыр бұлт арасындағы тым ұсақ тамшылардың бір-бірімен қосылуынан пайда болады. Жаңбырдың бірнеше түрі бар. Ақ жаңбыр – қатпарлы бұлттардан жауады, бірнеше сағаттан бірнеше тәулікке дейін созылады. Нөсер жаңбыр – будақ бұлттардан қатты жауып тез аяқталады; олар, көбінесе, төменгі ендіктерге тән. Диаметрі 0,5 мм-ден аспаған тамшыларды сіркіреме жаңбыр деп атайды, ол, негізінен, қатпарлы бұлттан шығып, өте баяу жауады. 
'''Қар''' – атмосферадан түсетін әр түрлі пішінді ұлпа мұз кристалдары түріндегі жауын-шашын. Су буының сублимациясы нәтижесінде өте шағын (0,1 – 0,2 мм) кристалдар үлкейіп, қар жұлдызшаларына айналады. [[Атмосфера]]дағы турбуленттік қозғалыстың салдарынан ауадағы қардың жеке жұлдызшалары бір-бірімен ұйыса бірігеді, яғни Жерге жапалақ қар (диаметрі 8 – 10 мм) жауады. Қоңыржай ендіктерден бастап солтүстіктің және оңтүстіктің жоғары ендіктеріне қарай орналасқан аймақтарда қардың көп түсуінен Жердің қар жамылғысы пайда болады. Қазақстан аймағында қар қазан – қараша айларынан бастап (қиыр оңтүстігіндегі жазық өңірлерін қоспағанда) түседі; қар жамылғысының қалыңдығы солтүстік облыстарда 25 – 30 см, оңтүстігіндегі жазық жерлерінде 10 см-дей; [[Жетісу]] (Жоңғар) Алатауында және Алтайдың батыс беткейінде 60 см-ге жетеді. [[Өскемен]], [[Петропавл]], [[Қостанай]] қалаларының төңірегінде қар 150 – 165 күндей (республикадағы ең ұзақ мерзім), [[Қызылорда]], [[Шымкент]] атыраптарында 49 – 61 күндей (ең қысқа мерзімі) жатады.
