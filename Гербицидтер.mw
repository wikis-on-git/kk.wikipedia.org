'''ГЕРБИЦИДТЕР''', ''шөпжойғыштар'' – арамшөптерді жою үшін қолданылатын хим. қосылыстар. Г. өсімдіктерге әсер етуіне қарай екі топқа бөлінеді: өсімдіктердің барлық түріне жаппай әсер ететін Г. және өсімдіктердің тек бір түріне ғана әсер етіп, қалған түрлеріне зиян келтірмейтін талғамды Г. Біріншісі өндіріс орындарының айналасындағы, ормандардың ағаш кесілетін бөлігіндегі, темір және тас жолдардағы, тоғандар мен көлдердегі өсімдіктерді құрту үшін, екіншісі [[мәдени өсімдіктер|мәдени өсімдіктерді]] арамшөптерден тазарту үшін қолданылады. Г. өсімдіктерге әсері және қолдану әдісіне байланысты тікелей жойғыш және жүйелік болып бөлінеді. Тікелей жойғыш Г. – өсімдік тіндерін тікелей уландырады, өсімдік тез солып, қурайды. Жүйелік Г. – өсімдіктердің сабақтары мен жапырақтары арқылы бүкіл өн бойына тарап уландырады, бұл Г. тамыры ұзын және көп жылдық арамшөптерге қарсы қолданылады. Тікелей жойғыш және жүйелік Г-дің ерітінділерін, эмульсияларын өсімдіктің сабағына бүркеді. Г. ретінде органик. және анорганик. заттар қолданылады, кейде бірнеше Г-ді араластырып қолдану арамшөптердің әр түрлерін жою үшін тиімді. Қазір гербицидтік қасиеттері бар 1000-нан аса қосылыстар белгілі. Г-ді ерітінділер, ерігіш ұнтақ, паста, жұққыш ұнтақ, концентратты эмульсия түрінде дайындайды. Г. – орташа улы заттар, дененің ашық жерлеріне, ауызға, көзге, мұрынға тимеу үшін қолғап, көзілдірік, т.б. пайдалану керек.
