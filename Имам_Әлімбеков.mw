[[ӘЛІМБЕКОВ]] Имам (1883 — 17.09.1937) — “[[Алаш]]” партиясының қайраткері, ағартушы, публицист. Қарқаралыдағы орыс-қазақ уч-щесін, Семей мұғалімдер семинариясын бітірген. Қазан төңкерісіне дейін Семей мектептері мен гимназияларында мұғалім болды. 1917 — 18 ж. [[Семей]] өңірінде “Алаш” партиясының обл. және уездік ұйымдарын құруға белсене қатысты. Обл. қазақ к-тінің мүшесі, “Алаштың” Семей обкомы төрағасының орынбасары, “[[Қазақ]]” газеті басқармасның қызметкері, “[[Сарыарқа]]” газетінің редакторы, [[Алашорда]] атты әскерлер полкін жасақтаушылардың бірі, Семей уездік Кеңесінің мүшесі болды. 1919 ж. көктемінде колчакшылардың абақтысында отырып шықты. Кеңес үкіметі кезінде Ә. ағартушылық қызметке ден қойды. 1920 жылдан бастап Қарқаралы педтехникумында, [[Бесоба]], [[Милыбұлақ]], Қу болыстарындағы, Ақтоғайдағы мектептерде, [[Қызылжар]] а.ш. техникумында оқытушы болды. 1933 ж. “[[Алаш ісі]]” бойынша [[Мағжан Жұмабаев]]пен бірге 10 жылға сотталып кетеді, бірақ 1935 ж. босанып шығады. Қарқаралыға қайтып, бір кездері өзі ашқызған Бесоба мектебінде оқытушы болып істеп жүргенде қайта ұсталады. Семей обл. УНКВД үштігінің үкімімен 1937 ж. 17 қыркүйекте ату жазасына кесілді. 1990 ж. 15 наурызда ақталды.
[[Ж. Сүлеймен]]
