Серке(Сералы) Қожамқұлов (05.05.1896-31.12.1979) - театр және кино актері. Қазақ ССР-ның Халық әртісі (1936). СССР Мемлекеттік сыйлығының иегері (1970). Социалистік Еңбек Ері (1976ж.). Туған жері - Қостанай облысының Қарабалық ауданы. Троицк қаласында медреседе оқиды. Азамат соғысы жылдарында Әліби Жангелдиннің отряды құрамында әскери міндетін атқарады. Серке Қожамқұловтың шығармашылық жолы 1922 жылдан басталады. Орынбор қаласында әуесқой театр үйірмесінде жүріп, алғаш рет сахнаға "Еңлік-Кебек" спектакльімен шығады. Серке Қожамқұлов - 1926 жылы Қызылорда қаласында ашылған алғашқы кәсіби театрдың негізін қалаушылардың бірі. Табиғи талантымен сахна өнерін меңгере бастаған жас актер қазақ киносының актерлік мектебін де қалыптастыруға тікелей араласады. Оның кинодағы алғашқы жұмысы "Востоккино" айдарымен 1930 жылы экранға шыққан "Дала әндері" фильміндегі батрақтың ролі. "Амангелді" (1938) фильмінде актер сомдаған ұста Бекеттің бейнесі фильм құрылымындағы драматургиялық тізбекте аса салмақ бере қоймаса да, Серке Қожамқұловтың табиғи дарыны нәтижесінде екінші планда көрінетін эпизодтық кейіпкер көрермен үшін аса тартымды болып шықты.

1940-45 жылдар тұсында Серке Қожамқұловтың киноактер ретіндегі шығармашылық жолы тағы бірқатар фильмдермен толықтырылады:"Райхан" (1940 ж., "Ленфильм"), "Ақ гүл" (1943ж., ЦОКС), "Абай әндері" (1945 ж., Алматы киностудиясы). Серке Қожамқұловтың ірілі-ұсақты, тіпті эпизодтық болса да, әр ролі оның талантының айқын дәлелі ретінде көрермен назарын өзіне мейлінше баурап алады.
[[Санат:Қазақ әртістері]]
