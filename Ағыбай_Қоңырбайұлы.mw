'''Ағыбай батыр, Шұбыртпалы Ағыбай''' (1802 ж. Ұлытау өңірі - 1885 ж, [[Балқаш көлі]]нің жағасында, Тасарал қамалында) – ''Кенесары Қасымұлының жақын серігі, қолбасшы. Жорықта жолы болғыштығы үшін «Ақжолтай батыр» атанған.'' 1824 жылдан Қарқаралы аймағында Ресей империясының отаршылдық саясатына қарсы көтеріліске белсене араласты. Ағыбай батыр бастаған қол 1826 – 49 жылдар  аралығында Ресей әскерлеріне бірнеше рет күйрете соққы берген. Ол Ресей империясының Қазақстандағы тірек-орталықтары – [[Қарқаралы]], Ақтау, Ақмола, Екатеринин бекіністеріне шабуыл жасап, патша әскерлерін Ырғыз, Тобыл өзендері бойындағы ұрыстарда, Қызылжар, Көкшетау шайқастарында тас-талқан етіп жеңді. Қырғыз манабы Орманға қарсы соғыста ерекше ерлік көрсетті. 1847 ж. Кенесары ханның Кекілік тауындағы қырғыздармен айқасында Наурызбай батырмен бірге дұшпан шебін бұзып өткен. [[Кенесары]] өлгеннен кейін де Ресей өктемдігіне қарсылығын тоқтатпай, Сыздық төре қолы құрамында соғыс жүргізді. 1849 жылға дейін Ресей өкіметінің қамалдарына өз бетінше шабуылдар жасап, өмірінің соңғы кезеңінде егіншілікпен, балық аулаумен айналысты. Балқаш көлінің жағасында, Тасарал қамалында  1885 ж. дүниеден озған соң Ресей өкіметі оның мәйітін Түркістандағы [[Қожа Ахмет Йасауи]] кешеніне жерлеуге рұқсат етпей, Сарыарқа мен Бетпақдаланың шектескен Тайатқан-Шұнақ деген жерінде жерленген. 
Кенесарының бас батыры Ағыбай батырдың өмір жолы қазақ тарихшылары мен қаламгерлерінің көптеген шығармаларына арқау болған. 1914 ж. Есім төренің көмегімен Әлихан Бөкейханов Қазан қаласынан «Қызыл қайнар Тектұрмас» деген кітабын шығарды. Сәкен Сейфуллин «Ақжолтай батыр» деген роман жазған.
[[Санат:Қазақ батырлары]]
