'''Гранит''' – Жер қыртысында ең көп тараған кристалдық магмалық тау жынысы. Г. кварцтан, калийлі дала шпаттарынан (ортоклаз, микроклин), қышқыл плагиоклаздардан, слюдадан (биотит, мусковит) тұрады. Түсі ашық, көбінесе қызғылт сұр, қызыл, кейде жасыл, сұр; менш. салм. 2,5 – 2,7 г/см3. Г-тің құрылымы орта, ірі түйірлі, порфирлі. Г-тердің лейкогранит, аляскит, плагиогранит, сілтілік гранит, рапакиви сияқты түрлері бар. Г. архейден бастап кайнозойға дейінгі шөгінділерде түрлі пішінді массивтер, батолит, шток, лакколит, желі, дайка, т.б. түрінде кездеседі. Г-тердің пневматолиттік-гидротермальдық, гидротермальдық өзгерістеріне мусковиттену, турмалиндену, альбиттену, грейзендену, хлориттену процестері жатады. Сарыарқа мен Алтайдың көптеген металл кендері Г-тердегі осы процестердің нәтижесінде түзілген. Г-тер құрылыс материалы ретінде кеңінен қолданылады. Олардан қаптау плиталары, ірі құрылыстардың іргетасы, ескерткіштер жасалады. Сондай-ақ Г-терде алтынның, күмістің, вольфрамның, молибденнің, радиоактивті элементтердің, т.б. кен орындары кездеседі. Қазақстанда Г. өндірілетін Талғар, Күрті ([[Алматы облысы|Алматы обл.]]), Спасск, Жарық, Дария ([[Қарағанды облысы|Қарағанды обл.]]), Гранитогорск (Жамбыл обл.), Лосевка ([[Ақмола облысы|Ақмола обл.]]), Аягөз ([[Шығыс Қазақстан облысы|Шығыс Қазақстан обл.]]), т.б. кен орындары бар.
