'''Дефектология''' (лат. ''defectus'' – жетімсіздік және грек. ''logos'' – ілім) – педагогиканың көру, есту, сөйлеу мүшелерінде, ақыл-ойының дамуында табиғи кемістігі бар балаларды оқыту мен тәрбиелеу мәселелерін зерттейтін арнаулы саласы. <br />
<br />
Дефектология төрт салаға бөлінеді: сурдопедагогика – мылқау балаларға, тифлопедагогика – зағип балаларға, олигофренопедагогика – ақыл-ойы кеміс балаларға, логопедия – тілінің кемісі бар балаларға білім және тәрбие беру проблемаларын зерттейді. Дефектология, сондай-ақ дене кемістігі күрделі (соқыр және саңырау, саңырау және ақыл-ой кемістігі бар, т.б.) балаларды оқытып тәрбиелеуді де қамтиды. <br />
<br />
Дефектология [[невропатология]], [[генетика]], [[психология]], [[педагогика]], тіл білімі секілді бірқатар ғылым салаларымен де тығыз байланысты. Шет елдердің көпшілігінде «Дефектология» терминінің орнына «арнайы оқыту» термині қолданылады. Ал [[Германия|Германияда]], [[Австрия|Австрияда]], [[Швеция|Швецияда]] бұл сала «емдік педагогика» деп аталады. Бұрынғы [[КСРО-]]да Дефектология жөніндегі ғылым-зерт. жұмыстарын Мәскеудегі Педагогика ғылымдар академиясының Дефектология институтында, Киев педагогика және психология институтында, басқа да пед. институттардың дефектология ф-ттерінің кафедраларында, мектептерде жүргізілді. 1931 ж. Алматыда құлағы мүкіс, 1932 ж. көз кемістігі бар балалар үшін алғашқы арнаулы мектептер ашылды. 20 ғ-дың 60-жылдарынан бастап көмекші мектептер жұмыс істеп келеді. Мұндай мектептерде жұмыс істейтін арнаулы кадрлар 1976 жылдан Алматы мемлекеттік университетінде, 1984 жылдан Қарағанды мемлекеттік университетінде даярланады. Қазақстанда табиғи кемістігі бар балалар мемлекет есебінен арнаулы мектептерде тегін оқытылады.
