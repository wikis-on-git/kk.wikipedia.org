'''Маслихат''' – ол белгілі бір аумақ халқымен сайлананатын орган. 

Маслихатты сайлау және оның пайда болуы халықаралық стандарт талаптарына жауап береді. 2001 жылдың 23 қаңтарында қабылданып, 2006 жылдың 10 қаңтарында өгерістер мен толықтырулар енгізілген «Жергілікті мемлекеттік басқару туралы» Заңына сәйкес маслихат өкілетті орган ретінде төмендегі функцияларды орындайды: 

* аумақтың жоспарын, экономикалық және әлеуметтік даму бағдарламаларын, жергілікті бюджетті, оның атқарылуы туралы есепті бекіту;
* қоршаған ортаны қорғау бойынша бағдарламаларды бекіту;
* әкім ұсынған әкімшілік – аумақтық бірлікті басқару сызбасын бекіту;
* әкімнің ұсынысы бойынша әкиматтың жеке құрамын маслихат сессиясының шешімімен келісу;
* атқарушы органдар жетекшілерінің есептерін қарау, маслихат шешімін орындамаған ұйымдардың, мемлекеттік басқару органдарының лауазымды тұлғаларын жауапкершілікке тарту бойынша тиісті органдарға ұсыныс беру;
* ҚР заңдарына сәйкес азаматтардың құқықтары мен заңды мүдделерін қамтамасыз ету өкілеттіктерін іске асыру; 
* ҚР әкімшілік құқық бұзушылық Кодексіне сәйкес тәртіпті бекіту; 
* жергілікті  бюджеттің, жоспарларының, экономикалық және әлеуметтік даму бағдарламаларының орындалуына бақылау; 
* маслихаттың тұрақты комиссиясын және басқа да органдарын құру, олардың қызметтерінің есептерін тыңдау;
* халықты еңбекпен қамту және кедейшілікпен күресу бағдарламасын бекіту; 
* ведомствоаралық сипаттағы мәселелер бойынша акимат жанынан консультативтік-кеңестің жеке құрамын әкімнің ұсынысымен бекіту; 
* ҚР Жер заңдары бойынша жер қатынастарын реттеуді жүзеге асыру; 
* ҚР Конституциялық нормаларын, заңдарын, Президенттің актілерін, ҚР Үкіметінің нормативтік құқықтық актілерін орындауға қатысу.

== Маслихат сессиясы ==
  
Маслихат өзінің өкілетін сессияда (сессия жылына 4 рет өткізіледі), өзінің тұрақты комиссиясы, маслихат сессиясының төрағасы, депутаттар, маслихат хатшысы арқылы жүзеге асырады. Маслихат сессияның төрағасы мен оның хатшысын сайлайды, олардың есептерін тыңдайды, тұрақты комиссияны қалыптастырады, маслихаттың шығындарын анықтайды, ревизиялық комиссияның актілерін бекітеді, маслихат аппаратының құрылымын бекітеді. 

Маслихат сессиясы ашық түрде жүреді. Сессия төрағасы жергілікті атқарушы органдардың жетекшілерін шақыруға құқылы. Маслихат өзінің мерзімінде тұрақты комиссияны құрады, онда жеті депутаттан артық болмайды. Тұрақты комиссия жылына бір рет есеп беріп тұрады. Маслихат қызметінде ревизиялық комиссияның атқаратын рөлі жоғары. Ревизиялық комиссия маслихат өкілетінің мерзіміне сайланады, олар жергілікті бюджеттің орындалуына бақылау жасайды. Тексеру нәтижесімен ревизилық комиссия маслихат пен акиматты ақпараттандырады. 


Маслихат немесе оның хатшысы маслихат сессиясында қарауға мәселелерді енгізу жөнінде уақытша комиссия құруға құқығы бар. Уақытша комиссияның құрамын, міндетін, өкілетін, құқығын маслихат анықтайды. Уақытша комиссия жұмысына қатынасқаны үшін еңбек ақы төленбейді. 


== Хатшы ==

Маслихат құрылымында хатшының атқаратын рөлі зор, ол маслихаттың ағымдағы барлық жұмыстарын орындайды. Бұл лауазымды тұлға, ол тұрақты негізде жұмыс істейді. Маслихат хатшысының оның тұрақты комиссиясының құрамында болуға құқығы жоқ. Маслихат функциясын жүзеге асыру үшін шағын аппарат құрылады, оның құрылымы мен сандық құрамы орындалатын жұмыстың деңгейіне, сипатына, көлеміне байланысты. Маслихат аппараты ұйымдастырушылық, құқықтық, материалды – техникалық және басқа да маслихаттың органдарын қамтамасыз ету жұмыстарын жүзеге асырады. 

Маслихат аппараты жергілікті бюджеттен қаржыландырылатын мемлекеттік мекеме болып табылады.   

[[Санат:Саясат]]
