ҚЫЗЫЛТАУ, ауыл, Шет ауданындағы Қызылтау селолық округінің орталығы. Қызылтау, Ақтау, Ортау тауларының етегінде, аудан орталығы Ақсу-Аюлының оңтүстік – батысында 170 км, Қарағандының оңтүстік батысында 250 км жерде орналасқан. Іргесі 1953 жылы қаланған. Халқы 400 (2006). Ұлттық құрамы: 99,7 пайызы қазақ; 0,3 пайызын өзге ұлт өкілдері құрайды. Округ аумағында өткен ғасырдың 40-53 жылдары «Карлаг» бөлімшесі болған. 1953 жылы жабылған «Карлагтың» қосалқы шаруашылығы негізінде кеңшар құрылған. 53 – 95 жылдары Кәрім Мыңбаев атындағы кеншардың және Қызылтау ауылдық кеңесінің орталығы. Шаруашылықтың мамандандырылған негізгі бағыты – еділбай тұқымды қой шаруашылығы, қосымша саласы асыл тұқымды мұғалжар жылқысын өсіру болды. Округтегі қой тұқымы мен жылқы тұқымын асылдандырудың негізін қалаған академик Кәрім Мыңбаев. Осы мақсаттарда бетпақдала тәжірибе станциясы жұмыс атқарған. Жерінің жалпы ауданы 401 мың га. Округтің аумағында мал өсірумен отырған шаруақожалықтарының 15 қыстағы бар. Округ орталығында 1 мектеп, 1 ФАП, мәдениет үйі, пошта бөлімшесі, кітапхана. Кеншардың негізінде 25 шаруа қожалығы құрылған (2006). Академик Кәрім Мыңбаев Бетпақдала тәжірибе станциясының негізін қалап еңбек еткен, округ орталығы Қызылтауда Кәрім Мыңбаевтың гранит тастан қажалған ескерткіші бар. Округ аумағында, ауыл орталығының оңтүстігінде ақжолтай Ағыбай батырдың кесенесі орналасқан. Ауыл басқа елді мекендермен автомобиль жолдары арқылы байланысады. Ең жақын Ақадыр темір жол станциясы 78 шақырым жерде. 

[[Санат:Қарағанды облысы]] [[Санат:Шет ауданы]]
