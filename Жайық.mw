'''Жайық''' – ''[[Каспий]] алабындағы өзен. [[Оңтүстік Орал тауы]] және [[Каспий ойпаты]], [[Ресей Федерациясы]]ның [[Башқортостан Республикасы]], [[Челябі]], [[Орынбор]] және Қазақстанның [[Батыс Қазақстан]], Атырау облыстары жерінен ағып, [[Атырау]] қаласы тұсында [[Каспий теңізі]]не құяды.'' Жалпы ұзындығы 2428 км, су жиналатын алабының ауданы 237 мың км2, Қазақстан жеріндегі ұзындығы 1084 км. Орал тау жотасынан басталып, жоғарғы бөлігінде Оңтүстік Оралдың шығыс беткейін бойлай тар аңғармен ағып, Верхнеуральск қаласынан төмен қарай жазықпен ағады. [[Магнитогорск металлургия комбинаты]]н сумен қамтамасыз ету үшін қала маңында бөген салынған. Бөгеннен төмен қарай өзеннің жағасы жарқабақ, арнасында қайраңдар бар. Ресей жеріндегі [[Орск]] қаласына дейінгі бөлігінде Жайыққа оң жағынан Таналық, сол жағынан Ор салалары құяды. Орск қаласынан төменде өзен батысқа бұрылып, Губерли шатқалымен (ұзындығы 45 км) өтеді. Жазық даламен ағатын тұсында сол жағынан [[Елек өзені]] құяды. Жайыққа оң жағынан Кіші Қызыл, Үлкен Қызыл, Сакмар, Таналық, Шаған; сол жағынан Шыңғырлау (Утва), Гумбейка, Үлкен Қараған, Сүйіндік, Қомақ, Ор, Елек, Барбастау салалары құяды. [[Орал]] қаласынан төменгі бөлігінде Жайықтың аңғары тағы да кеңейіп, жайылмасы тармақталады. Қаладан өткеннен кейін өзенге Көшім бөгені салынып, Жайық-Көшім суғару-суландыру жүйесі тартылған. Жайық көбіне қар суымен (80%) толығады. Су тасу кезінде орта ағысы тұсында арнасы 10 км-ге, ал атырауында бірнеше ондаған км-ге дейін жайылады. Өзен жоғарғы ағысында – қарашаның басында, орта, төменгі бөлігінде қарашаның аяғында қатып, мұзының еруі төменгі бөлігінде наурыздың аяғында басталып, жоғарғы бөлігінде сәуірдің ортасына дейін созылады. Өзеннен [[бекіре]], [[шоқыр]], [[майшабақ]], [[көксерке]], [[Каспий қаракөзі]], [[табан балық]], [[сазан]], жайын ауланады. Жайықтың бойында орналасқан Ресей қалалары: [[Верхнеуральск]], [[Магнитогорск]], Орск, Новотроицк, Орынбор, Қазақстан қалалары: Орал (кеме қатынасы басталатын жер), Атырау. [[Еуропа]] мен [[Азия]]ның шартты шекарасы Жайық өзені бойымен өтеді.
