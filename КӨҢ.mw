өте құнарлы органикалық [[тыңайтқыш]]. Ол мал астына төселген [[сабан]] (не сабансыз) және жас қи мен несептің қоспасы. К-нің құрамы мен тыңайтқыштық қасиеті жануарлардың түріне, жемнің және мал астына төселген сабанның не шөптің сапасына, алу және сақтау тәсілдеріне байланысты болады. Орташа есеппен жануарлар жейтін жемнің құрамындағы 40% органик. заттары, 50 – 70% азоты, 80%-ы фосфор, 90% калийі К-ге айналады. Тәулігіне әрбір жануардан алынатын К. мөлшері (кг-ға шаққанда, төсенішсіз): өгіз – 40, сиыр – 55, бойдақ мал – 27, бордақыланған төл – 14 – 35 (жасына байланысты), қабандар (аталық шошқа) – 11,1, мегежін – 8,8. К. төсеніш араласқан К. және таза К. болып бөлінеді. Төсеніш араласқан К-нің шамамен алғандағы құрамында: 0,5% N, 0,25% P2O5, 0,6% K2O, 0,35% CaO, 0,15% MgO болады. Бұл К-нің құрамы оны сақтау тәсіліне тәуелді. Таза К. суды араластыру дәрежесіне қарай: жартылай сұйық (құрғақ заттар 8%-дан артық), сұйық (3-тен 8%-ға дейін) және көңқақ (3%-дан кем) болып бөлінеді. Таза К-нің құрамы экскремент (нәжіс) құрамына тәуелді, ал ол жануарлар жасына және жем беру түріне байланысты болады. Орташа есеппен сиырлар нәжісі құрамында: 0,43% N, 0,28% P2O5, 0,5% K2O бар; осыған сәйкесті қойларда – 0,95%, 0,22% және 0,75%; тауықтың кеппеген саңғырығында – 2,2%, 2,44% және 0,64%. К-нің тыңайтқыштық тиімділігі, оны дайындау, сақтау және топыраққа енгізу, шашу тәсіліне байланысты. Көң қоймасында текшеленіп нығыздалған К-нің құрамында органик. заттар мен [[азот]] жақсы сақталады. Шіруіне қарай К. жас К., шала қызған, шіріген және қарашірік деп ажыратылады. Шала шіріген К-де органик. заттар 20%-ға кемиді. Оларды күздік егінге пайдаланған тиімді. Әбден шіріген К-де органик. заттың 50%-ы жоғалады. Қарашірік–борпылдақ, топырақ тәрізді зат. Мұны, көбінесе, көкөністерді ([[қияр]], [[сәбіз]], [[қызанақ]], капуста, т.б.) тыңайту үшін қолданады. Қойдың кепкен қиы мен сиырдың тезегі отын ретінде де пайдаланылады.
Ш. Әлжанов
