[[ӘРІП]] (Мұхамедғарып) [[Тәңірбергенұлы]] (1856, қазіргі [[Шығыс Қазақстан обл]]. [[Жарма ауд]]. [[Үшбиік]] т.ж. бекеті, Жыланды мекені — 21.6.1924, сонда) — ақын. Абайдың талантты шәкірттерінің бірі. 11-12 жасында ауыл медресесінде, бастауыш орыс мектебінде оқыған. 1877 ж. Семейдегі уездік уч-ге оқуға түсіп, оны 1881 ж. үздік бітірген. Семейде оқыған кезінде Абаймен танысып, оны өзіне ұстаз тұтқан. 1882 — 84 ж. Сергиополь у-нде тілмаш болып істеді. 1884 — 87 ж. Шәуешек қ-нда Ресейдің Қытайдағы елшілігінде тілмаш болып қызмет атқарды, одан кейін Қапалда, Бішкек және Алматы қ-ларында почта саласында істеп, 1890 ж. өзі туып өскен Қандығатай, Еңірекей болыстарында тілмаш болды. Ә. татар, орыс тілдерін жетік білумен бірге араб, парсы, түрік, қытай тілдерін жақсы меңгерген. Шығыс және орыс классик. әдебиетін оқып, нәр алған. Бала күнінен ақындық жолға түсіп, ақындар айтысына  қатысқан. өлеңді қолма-қол суырып салып айтуға шебер, айтыс өнерінің өрен жүйрігі болды. Оның Сәдір, Қуанышбай, Қаумет, Боранбай ақындармен, Көкбай, Әсет сияқты Абайдың талантты шәкірттерімен айтыстары белгілі. Ә. шығыстың ғажайып оқиғалы ертегілік сюжетіне құрылған бірнеше дастан жазған. Оның алғашқысы “Зияда-Шаїмұрат” дастаны 1884 ж. жазылып, 1890, 1892, 1893, 1896, 1909, 1912 ж. немере туысы Жақып Байжігітұлының атынан Қазан қ-нда баспадан шыққан. “Қисса-и Бәїрам” дастаны 1908, 1912 ж. жарық көрді. Осы шығармалары және “Қожа Ғапон” “Нұрғызарун”, “Таїир” дастандары — махаббат тақырыбына арналған қисса үлгісіндегі туындылар. Ә. сонымен бірге, ислам дінін жақсы біліп, мұсылмандық әдет-ғұрыптарды зерттеген. Ә-тің қиссашылдығын айыптаған Абайдың әділ сынынан кейін ол өз кезінің әлеум. өмір шындығын жырлауға бет бұрып, қарапайым халық жоқшысы болды. өлеңдерінің тақырып аясы кеңейіп, ғылым, білім, еңбек туралы шабыттана жырлап, сараң байлар мен жебір би-болыстарды, өтірікші-өсекшілерді, халық есебінен күн көруші пайдакүнем  алаяқтарды сын тезіне алды. Көптеген өлеңдерінде қалың мал сияқты ескі әдет-ғұрыпты әшкерелеп, әйел теңдігі мәселесін батыл көтерді, өнер-ғылымды насихаттап, жастарды білім алуға шақырды. Ә. өз шығармашылығында Абайдың дәстүрін ілгері жалғастыра білді. Қапалда қызметте болған кезінде атақты ақын қыз Сарамен танысып, ғашықтық жырларын арнады. Біржан — Сара айтысын көркемдік жағынан қайта өңдеп, хатқа түсірді, баспаға ұсынып, мәңгілік мұра етіп қалдыруда көп еңбек сіңірді. Ә. 1913 ж. айтыс түріндегі “Тәуке-Ұрқия” дастанын жазды. А.С. Пушкиннің “Евгений Онегин” романын еркін аударма үлгісінде өлеңмен қазақ тіліне аударды.
Ш ы ғ.: Ұмытпаңыздар мені. А., 1969, Кіт.: ХХ ғасыр басындағы қазақ ақындарының шығармалар жинағы, А., 1963; 
Әдеб.: Ә у е з о в М., Абайтанудан жарияланбаған материалдар, А., 1998; К е н ж е б а е в Б., ХХ ғасыр басындағы әдебиет, А., 1993; М ұ х а м е д х а н ұ л ы Қ. Абайдың ақын шәкірттері, А., 1995.
[[С. Қорабай]]
