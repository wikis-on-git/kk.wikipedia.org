[[File:Nura District Kazakhstan.png|thumb|300px|Нұра ауданы (Қарағанды облысы)]]
'''Нұра ауданы''' - [[Қарағанды облысы]]ның солтүстік-батысындағы әкімшілік бөлік. [[1928]] жылы қыркүйек айында [[Қаз ССР]] Жоғарғы Кеңесінің қаулысымен құрылған. 1923-1928 жылдары Ақмола уезінің Нұра болысы болып аталған. Жер аумағы 46,3 мың шаршы метр. Тұрғыны 32,6 мың адам . Нұра ауданында 2 кент, 25 ауылдық округ, 198 ауылдық елді мекен бар. Орталығы Киевка кенті. Нұра ауданы Сарыарқаның батыс бөлігінде, қуаң дала және шөлейт белдемдерінде орналасқан. Жерінің орташа биіктігі 300-6000 метрден аспайтын бел-белесті, төбелі ұсақ, шоқылы болыпкеледі. Солтүстігіндегі Теңіз-Қорғалжын ойысына қарай бірте-бірте аласара береді. Жер қойнауында тас көмір, темір, марганец, мыс, қорғасын, мырыш, алтын, күміс, вермикулит, висмут, құрылыс материалдары кездеседі. Климаты континенттік, қысы ұзақ, суық, қары аз (20 см). Қаңтар айының орташа температурасы-16-17 С . Жазы қоңыржай ыстық, қуаң. Шілденің орташа температурасы-22 С . Жылдық жауын-шашынның мөлшері 250-350 мм. Аудан жерімен Нұра, Құланөтпес, Қыпшақ, Керей, Көң өзендері және олардың көптеген салалары ағады. Үлкен көлдері: Қыпшақ (Әжібек соры), Керей, Шошқакөл, Тассуат, Саумалкөл, Ащысор, Жалпақсор, Жалтыркөл, Изенді, Қырауқамыс, Қаратай, т.б. Солүстік бөлігінің топырағы сортаң және карбонатты қызғылт қоныр, қоныр болып келеді. Оңтүстік бөлігінде нашар дамыған қиыршықтасты сортаңды бозғылт қоныр топырақ қалыптасқан. Нұра өзенінің аңғарында шалғындық топырақ кездеседі. Солтүстігінде итмұрын, қараған, тобылғы, қылқанбоз және тарақ селеу, бетеге, сұлыбас, жусан және қуаң дала белдеміне тән шөптер өседі; оңтүстік бөлігінде қара жусан, көкпек, бұйырғын және шөлейтбелдемге бейімделген өсімдіктер басым. Өзен аңғарында, көл жағаларында әр түрлі шөптер мен астық тұқымдас өсімдіктер, қамыс, қоға өседі. Жабайы жануарлардан ақ бөкен, арқар, елік, қасқыр, түлкі, қарсақ, борсық, ақ қоян, суыр, ақкіс, сасық күзен, атжалман, сарышұнақ, шақылдақ тышқан кездеседі. Өзен, көл маңында жабайы шошқа, ондатр, құстардан құр, тырна, дуадақ, үйрек, қаз, т.б. су құстары мекендейді. Көлдерінде мөңке, оңғақ, лақа, торта, шортан, алабұға, аққайран т.б. балықтар бар. Ауданда негізінен қазақтар  (67,4%), орыстар (14,6%), украиндар (6,4%), белорустер (1,9%), немістер (5,7%), т.б. ұлт өкілдері (3,9%) тұрады.

Облыс құрамына алғашқылардың бірі болып енгендіктен, Нұра ауданы оның үлкен отауы саналады. Сол кез 3450 жеке шаруашылық 32 колхозға біріктіріліп, ашаршылықтан күйзелген жұрттың жағдайын түзетуге бет алынған шақ еді. Осы орайда аудан орталығына айналған Кертінді ауылының Казгородок аталуының да тарихи себебі бар деуге болады. Бұрын Есен, Құланөтпес, Нұра; Құндызды өзендері аралықтарындағы байтақ өлкеде бөлек- бөлек отырған ауылдар бір жерге қондырылып, киіз үйлерден құралған қалашық жасалыпты. «Казгородок» аталуы  да соған байланысты болған. Қазір байырғы жер атымен аталады. Ал кейіннен аудан орталығы Киевка селосына көшіріліп, содан бері сол мәртебесін сақтап келеді.

Астананың түбіндегі Ахмет ауылынан басталып, Жаңаарқа, Ұлытау, Қорғалжынмен шектесіп жатқан аймақтың атақ-даңқы алысқа аян екенін айтуға болады. Бұл ретте «Ел ұлсыз болмас, жер гүлсіз болмас» дегендей, ең алдымен [[Қайып Айнабеков]], [[Абдолла Асылбеков]], [[Сәйділ Талжанов]], [[Бүркіт Ысқақов]], [[Кәрім Мыңбаев]], [[Сауық Тәкежанов]], [[Мүтәш Сүлейменов]] сынды қазақ халқының ардақты азаматтары қатарындағылар есімдері мақтаныш тұтылады. Нұра жерінде жас [[Сәкен Сейфуллин]]нің оқытушылық қызметі басталғаны, аяулы жары Гүлбәһрамды осы елден қалағаны өлке тарихының жарқын бір беті. 

Халық ақыны [[Жолдыкей Нұрмағамбетұлы]]ның:
<blockquote>
:Құтты өзен айналайын – Нұра атыңнан,
:Күркірей көк толқыны – көкке атылған.
:Ақ төсін аймалаған анасындай,
:Мың-мың мал су ішуге шұбатылған-
</blockquote>
деп жырлағанындай, топырағы құнарлы, суы мол, жазық далалы болып келетін аймақ ертеде түлік түрлерін мыңғыртуға қолайлы болса, бертінде егін шаруашылығын қалыптастырып дамыту бағытына бұрылды. Бүгінде 206 мың гектар жерге дән себілетін, содан миллиондаған пұт өнім өндірілетін облыстағы, қала берді елдегі астықты аудандардың бірі қатарында.

[[Санат:Қарағанды облысы]]

[[en:Nura District]]
[[bg:Нурински район]]
[[it:Distretto di Nūra]]
[[mk:Нура (округ)]]
[[ru:Нуринский район Карагандинской области]]
