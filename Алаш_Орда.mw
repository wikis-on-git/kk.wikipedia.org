'''Алаш Орда''' (1917—1920) — [[Ақпан төңкерісі|Ақпан]] мен [[Қазан төңкерісі|Қазан төңкерістері]] соң [[1917]] ж. [[желтоқсанның 13]] құрылған қазақ-қырғыз [[Алаш аутономиясы]]ның үкіметі.

== Алаш Орда құрылтайы ==
[[1917]] ж. [[желтоқсанның 5]]—[[желтоқсанның 13|13]] [[Орынбор]]да [[2-ші бүкіл қазақ-қырғыз құрылтайы]] өткізілді.

Құрылтайдың күн тәртібіне 10 мәселе қойылды. Олардың ішіндегі ең негізгілері: қазақ-қырғыз автономиясын жариялау, милиция һәм Ұлт кеңесі (Үкімет) құру мәселелері болды.

Құрылтай делегаттары [[Уақытша үкімет]] құлатылғаннан кейін қазақтардың өмір сүруінің өзін күрделендіріп жіберген [[анархия]] (тәртіпсіздік) жағдайында елді аман сақтау үшін, «уақытша Ұлт Кеңесі» түріндегі берік билік құру, оған «Алаш Орда» деген атау беру (төрағасы [[Бөкейханов, Әлихан Нұрмұхамедұлы|Ә. Бөкейханов]], Ұлт Кеңесі құрамына 25 адам кірді), сондай-ақ милиция жасақтау туралы қаулы қабылдады. Алаш астанасы — [[Семей]] (кейін ''Алаш-қала'' атауын алды) қаласы еді.

Бұл туралы кейіннен Ә. Бөкейханов ([[1919]] ж. [[ақпанның 11]]) былай деп мәлімдейді: «съездің бұл шешімі қазақтар мекендеген территорияда анархияны болдырмау, өлкеде большевизмнің дамуына (яғни қазақтар үшін жат-таптық жіктелу) жол бермеу мүдделерінен туындады…».

Сол кезде Ресейде орын алған жағдайда қазақтардың жарияланған автономиясын жүзеге асыру мүмкін емес еді. Кезекте бостандықтың жауы — большевизммен күрес тұрды.

Өздерінің қолға алған шараларын іске асыру жолында Алашорда үкіметіне Кеңестерге қарсы жақпен бірігуге тура келді. Өйткені Кеңес үкіметі кеңестік негіздегі автономияларды ғана қолдап, көтермелесе, ал ақтардың Алаш автономиясына көзқарасы басқаша болды. Соңғыларының қолдауына сүйене отырып, қазақ халқы, дәлірек айтқанда Ә.Бөкейханов бастаған зиялылар тобы белгілі бір деңгейде дербестікке жетуге болады деп санады. Бұл жолдағы күрес оқиғалары төмендегідей өрбіді.

== Сыртқы істері ==
Алаш Орданың ақтармен бұл бағыттағы алғашқы байланысы, 1918 жылы 8-ақпанда большевиктер тұтқындаған Сібір облыстық Думасының орнына құрылған Уақытша Сібір үкіметімен болды.
Алаш Орда жетекшілері атаман [[Дутов]]пен, [[Самар]]дағы [[Құрылтай жиналысы]] мүшелері Комитетімен ([[Комуч]]), [[Омбы]]дағы [[Уақытша Сібір үкіметі]]мен де байланыс жасады. Басталып кеткен азамат соғысы Алаш Орданың ұстанар бағытында айқындауды қажет етті. Сөйтіп, қазақ аутономиясы өлкеде әлеуметтік-саяси негізі жоқ Кеңес үкіметіне қарсы күреске шығып, ақтарға қосылуға мәжбүр болды.

Уақытша Сібір үкіметі бастан-ақ қазақтарға ұлыдержавалық пиғыл танытты. Олар Алаш қайраткерлерінің ел ішіндегі беделін өздерінің мақсаттарын жүзеге асыруға мәселен, қажет кездерде әскер күшін жасақтау, соғыстың бүкіл салмағын халық мойнына арту т.б. жағдайларға пайдалануды көздеді. Бұл үкімет Алашорданың белгілі бір үкімет органы ретінде дербес, белсенді әрекет жасауына келісе қоймады. Архив деректері, Сібір үкіметінің мүддесін жүзеге асырушы эмиссарларға Алашорданың батыл қарсылық білдіріп отырғанын көрсетеді. Мұның соңы қазақ автономиясының өзін ресми тану туралы мәлімдемесін, Сібір үкіметінің «нағыз сепаратизмнің белгісі» деп айыптауымен аяқталды.

Бұдан кейін Алашорда Бүкілресейлік биліктен үміткер тағы бір үкімет — Самарадағы құрылтай жиналысы мүшелері комитеті (Комучпен) қарым-қатынаста болды. 1918 жылы 8 маусымда өмірге келген негізінен эсерлер басқарған бұл үкімет, демократиялық принциптерге беріктігін бірден-ақ байқатты. Бұл олардың Алашордаға көзқарасынан-ақ байқалады. Тамыз айында Комуч құрылып жатқан басқа үкіметтердің қатарында Алаш Орданы да мойындайтындығын мәлімдеді. Комитет құрамына — Ә. Бөкейханов, А. Байтұрсынов, Ж. және Х. Досмұхамедовтер, А. Бірімжанов, М. Тынышбаев, М. Шоқай және т.б. кірді. Бірақ бұл табыс та ұзаққа бармады.

Оппозициялық күштерді біріктіру мақсатында Комуч ұйымдастыруымен 1918 жылдың 8-23 қыркүйегінде Уфа кеңесі өтеді. Кеңеске жоғарыда аталған қайраткерлер қатынасты. Бұратана халықтар атынан сөйлеген Ә. Бөкейханов өздерінің сепаратизмнен аулақ екендігін, демократиялық-федеративтік Ресеймен біртұтас екендігін айтты.

Кеңес жүріп жатқан кезде 11-қыркүйекте Ә. Бөкейхановтың төрағалығымен Х. және Ж. Досмұхамедовтер, М. Тынышбаев, У. Танашев, Ә. Ермеков, А. Бірімжанов қатысқан Алашорданың төтенше мәжілісі өтеді. Онда қазақ автономиясын Алашорданың бір өзі басқаратыны, ал бұрынырақта (18-мамырда) батыс Қазақстандағы саяси жағдайға байланысты уақытша құрылған Ойыл уәлаяты таратылатыны шешілді. Оның онына жол қатынасы нашарлығымен соғыс жағдайы себебінен Алашорданың батыс бөлімшесі құрылды. Бұл болашақта шақырылатын Бүкілресейлік Құрылтай жиналысы қарсаңында, бірауыздан құрылған автономия бар екенін Кеңеске қатысушыларға көрсету болатын.

23-қыркүйектегі Кеңестің соңғы күнінде Уақытша Бүкілресейлік үкімет — Директория жарияланды. Бірақ бұл Директория өзі жойылардан аз ғана бұрын 4-қарашада шыққан бұйрығымен, бөлінбейтін Ресейді қалпына келтіру үшін барлық облыстық үкіметтермен бірге Алашорданың орталық үкіметін таратып, оның облыстық, уездік ұйымдарын ғана қалдырды. Орнына мәдени-тұрмыстық мүдделерді басқаратын Бас Уәкілдік қызметін енгізді.

Бас Уәкілдік мәселесі 18-қарашада Омбыдағы төңкеріс нәтижесінде өзін «Жоғары Билеуші» деп жариялаған адмирал Колчак кезінде қаралды. «Николайдың заманы мен тәртібі келген уақытта да» қазақ зиялылары көздеген мақсатынан таймады.

Колчак үкіметі Бас уәкілдің міндеті туралы Ережені талқылап, оған керекті материал жинау үшін қазақ даласына өз өкілдерін жіберді. 2-мамырда Семейге келген Ішкі Істер Министрлігінің өкілі Г. Малахов, аталған мекеменің Алашорда тағдыры туралы жоспарын бір топ қазақ интеллигенттеріне таныстырады.

1919 жылы 6-мамырда А. Бірімжанов, М. Тынышбаев, Р. Мәрсеков, А. Қозбағаров, С. Дүйсембинов, Х. Ғаббасов өлкені басқару туралы жаңа Ережеге өз көзқарастарын білдіріп, Ішкі Істер министрлігінің «Бұратаналар» бөліміне Семейден хат жолдайды. Онда ұлттық-территориялық автономия құру туралы шешім қабылдаған ІІ жалпықазақ сьезі, 1917 жылдың өн бойында өткен облыстық сьездердің қорытындысы болғанын, сол съезд шешіміне қарай қажетті жағдайларда әрекет жасағандарын (Ресей мемлекетін қалпына келтіру үшін Кеңес үкіметіне қарсы ортақ күреске қосылғандарын) сондықтан да қазіргі ауыр жағдайда Ресей мемлекетін қалпына келтіруге кедергі келтірмес үшін ұлттық мүддені қоя тұрып, Уақытша Бүкілресейлік Өкіметтің 1918 жылғы 4-қарашадағы бұйрығына көніп отырғандарын, бірақ бұл жарлықтағы қазақ өлкесін басқаратын арнайы органның құрылуы туралы ереженің кешігуі, қазақ халқын алаңдатып тұрғаны айтылды. 

Одан әрі хатта, бұл мәселені шешуді жолсапарға өз өкілдерін жіберу арқылы емес, Омбыдағы үкіметпен келіссөз жүргізіп жатқан Алашорда өкілдері пікіріне жүгіну жолымен шешу дұрыс болатыны ескертілді. Сондай-ақ, хат иелері қазақ халқын басқару туралы Малахов әкелген жоспар-жобаға байланысты өздерінің мынадай ұсыныстарын да көрсетті:
<blockquote style="border: 1px solid blue; padding: 0.5em 0.8em;">
1) Бас уәкілдік туралы. Алаш автономиясын құрайтын қазақ облыстарын басқаратын Бас уәкілдік жекелеген бір министрлік өкілдігі болмауы керек, ол қазақ халқын ұлттық басқару органы болуы тиіс. Сондықтан Бас уәкілдік Ішкі Істер министріне тәуелсіз болып, тек Министрлер Кеңесіне ғана бағынуы керек. Сонымен қатар Бас уәкілдіктің жанында жолдастарымен (орынбасар) қоса, Кеңес құрылуы тиіс.
 
2) Жергілікті жерлердегі басқару туралы. Бұл басқару ұлттық принципке негізделіп, облыстық әкімшілік және милиция басқармасы қазақ ұлттық басқару органына бағынсын. Ол үшін облыс-уез, болыстарда тікелей Бас уәкілдікке бағынатын ерекше органдар құрылуы қажет. Біздегі земство түрінде ойлайтын, өзін-өзі басқару органдарына келсек, қазіргі облыстық, уездік земстволар (барлық ұлтқа ортақ) сол күйінде қалып, ал болыстық земстволар қазақ, орыс халқының әдет-ғұрып, салт-дәстүрлерінің өзара айырмашылығы жер мен көктей болғандықтан, қазақтардікі орыс халқынан бөлек болғаны жөн. Болыстардағы әкімшілік органы земство мекемелеріне қосылып, оның міндеті земствоның бір мүшесіне жүктелсін.

3) Жекелеген мәселелер туралы. Діни істермен айналысатын жоғары инстанция — Бас уәкілдік жанындағы Кеңес болып, ол діни лауазымдары бар адамдармен толықтырылып отырса. Орыс бодандығындағы қазақтардың, шекаралас шет мемлекеттермен байланысы туралы істеріне қазақ ұлттық басқармасынан да адам қатыстырылуы қажет деп санаймыз.
</blockquote>
 
Колчактың қазақ даласын басқаратын Бас уәкілдік тағайындау туралы жаңа Ережені жаңғыртқан әрекеті алайда жүзеге асқан жоқ. Мұның себебі, бір жағынан күннен-күнге жеңіліске ұшырап жатқан Ақ Армиядағы сәтсіздіктер болса, екінші жағынан ұлттық қозғалыстарға жауыға қарайтын орыс үкіметтеріне тән қасиетті бойына сіңірген Колчак билігінің өзінен болды.

Алашорда сонымен бірге Кеңес үкіметімен байланыс жасауға тырысты. [[Досмұхамедов, Халел|Халел]] және [[Досмұхамедов, Жанша|Жанша Досмұхамедовтер]] [[Ленин]], [[Сталин]]мен, сондай-ақ [[Ғаббасов, Халел|Халел Ғаббасов]] [[ұлт ісі жөніндегі халық комиссары]] Сталинмен келіссөз жүргізді. Мұның нәтижесі — аутономияның мәдени мұқтажына орталықтың көмегі, бүкілқазақтық құрылтайды шақыру, өлкеде азаматтық бітімге келу туралы уәделер болды.

Алаш қайраткерлеріне Бүкілресейлік Орталық Атқару комитетінің 1919 жылғы 4 сәуірдегі және 1920 жылғы 15 сәуірдегі шешімімен амнистия жарияланса да, Кеңес үкіметі күшіне мінгеннен кейін, олардың өткенін ешуақытта ұмыта да, кешіре де алған жоқ. Түрлі әдіспен бүркеленген қудалау ақыры, Алаш зиялыларын жаппай қырғынға ұшыратты. Бұл зобалаңнан аман қалған саусақпен санарлық зиялы қазақ, өмірлерінің соңына дейін Мемлекеттік Қауіпсіздік Комиеті назарынан тыс қалмады. Ал атылғандардың үрім-бұтақтары да соңғыларының кебін киді.

Бұдан кейінгі Қазақстанның саяси тарихы бәрімізге белгілі. Алдымен 1920 жылы құрылған Қазақ Кеңестік Автономиялық социалистік республикасы, кейіннен 1936 жылы Қазақ Кеңестік Социалистік республикасы болған тұсында қазақтар отаршылдық қамытынан қол үзген жоқ. Қазақ халқы өз тілін, дінін, әдет-ғұрпын, саяси санасын жоғалту алдында тұрды. Өз тілінен жеріген ұрпақ пайда болды, [[мәңгүрт]]тік пайда болды.

== Алаш Орда тізімі ==
[[Сурет:Alash-orda.jpg|300px|thumb|right|Солдан оңға қарай: Ахмет Байтұрсынұлы, Әлихан Бөкейханұлы, Міржақып Дулатұлы.]]
<poem>
1. [[Бөкей гөбернесі|Бөкей Ордасы]]нан — [[Танашев, Уәлитхан|Танашев Уәлитхан]] (1887—1968), заңгер;
2. [[Орал облысы (Ресей империясы)|Орал облысы]]нан — [[Досмұхамедов, Халел|Досмұхамедов Халел]] (1883—1939), әскери дәрігер;
3. [[Ақмола облысы (Ресей империясы)|Ақмола облысы]]нан — [[Тұрлыбаев, Айдархан|Тұрлыбаев Айдархан]] (1877—?, 1937 ж. тұтқындалған), заңгер;
4. [[Торғай облысы (Ресей империясы)|Торғай облысы]]нан — [[Бірімжанов, Ахмет|Бірімжанов Ахмет]] (1871—1927), заңгер;
5. [[Семей облысы (Ресей империясы)|Семей облысы]]нан — [[Ғаббасов, Халел|Ғаббасов Халел]] (1888—? 1931 ж. тұтқындалған), физик-математик;
6. [[Жетісу облысы (Ресей империясы)|Жетісу облысы]]нан — [[Аманжолов, Садық|Аманжолов Садық]] (1889—1941) заңгер;
7. [[Сырдария облысы (Ресей империясы)|Сырдария облысы]]нан — [[Шоқай, Мұстафа|Шоқаев Мұстафа]] (1890—1941), заңгер.

'''Облыстардан тысқары:'''
8. [[Бөкейханов, Әлихан Нұрмұхамедұлы|Бөкейханов Әлихан]] (1866—1937) — [[Арқа]]дан, экономист, '''Алаш орда үкіметінің төрағасы''';
9. [[Досмұхамедов, Жанша|Досмұхамедов Жанша]] (1887—?, 1930 жж. ұсталынған) — [[Орал облысы (Ресей империясы)|Орал облысы]]нан, заңгер;
10. [[Ермеков, Әлімхан|Ермеков Әлімхан]] (1891—1970) — [[Қарқаралы]]дан, математик;
11. [[Тынышбаев, Мұхаметжан|Тынышбаев Мұхаметжан]] (1879—1937) — [[Жетісу облысы (Ресей империясы)|Жетісу облысы]]нан, инженер;
12. [[Құлманов, Бақтыкерей|Құлманов Бақтыкерей]] (1859—1919) — [[Бөкей гөбернесі|Бөкей Ордасы]]нан, шығыстанушы;
13. [[Ақбаев, Жақып|Ақбаев Жақып]] (1876—1931) — Арқадан, заңгер;
14. [[Мәметов, Базарбай|Мәметов Базарбай]] (1888—1946) — [[Жетісу облысы (Ресей империясы)|Жетісу облысы]], [[Лепсі]]ден, заңгер;
15. [[Әлжанов, Отыншы|Әлжанов Отыншы]] (1873—1918) — [[Шығыс Қазақстан]]нан, ағартушы-мұғалім.

'''Мүшелікке кандидаттар:'''
1. [[Қашқынбаев, Иса|Қашқынбаев Иса]] (1891—1948) — [[Теке (қала)|Теке]]ден, дәрігер;
2. [[Жақыпбаев, Нүсіпбек|Жақыпбаев Нүсіпбек]] (1890—1932) — [[Жетісу облысы (Ресей империясы)|Жетісу облысы]]нан, дәрігер;
3. [[Итбаев, Ережеп|Итбаев Ережеп]] (1873—?, 1930 жж. ұсталынған) — [[Шығыс Қазақстан]]нан, заңгер;
4. [[Сабатаев, Сатылған|Сабатаев Сатылған]] (1874—1921) — [[Жетісу облысы (Ресей империясы)|Жетісу облысы]]нан, [[Қаскелең]]нен;
5. [[Қасаболатов, Есенғали|Қасаболатов Есенғали]] (1889—1938) — [[Теке (қала)|Теке]]ден, дәрігер;
6. [[Ниязов, Батырқайыр|Ниязов Батырқайыр]] (1872—1924) — [[Бөкей гөбернесі|Бөкей Ордасы]]нан, заңгер;
7. [[Боштаев, Мұқыш|Боштаев Мұқыш]] (1888—1921) — [[Баянауыл]]дан, заңгер;
8. [[Жанайдаров, Сейілбек Мейрамұлы|Жанайдаров Сейілбек]] (1884—1929) — [[Атбасар]]дан, заңгер;
9. [[Нұралыханов, Сәлімгерей|Нұралыханов Сәлімгерей]] (1878—?) — [[Бөкей гөбернесі|Бөкей Ордасы]]нан, заңгер;
10. [[Алмасов, Өмір|Алмасов Өмір]] (? —1922) — [[Торғай]]дан, халық мұғалімі;
11. [[Қадырбаев, Сейдәзім|Қадырбаев Сейдәзім]] (1885—1938) — [[Торғай]]дан, заңгер;
12. [[Кенжин, Аспандияр|Кенжин Аспандияр]] (1887—1938) — [[Гурьев]]тен, халық мұғалімі;
13. [[Бекімов, Молданияз|Бекімов Молданияз]] (1882—?, 1930 жж. соң белгісіз) — [[Теке (қала)|Теке]]ден, әскери қызметкер;
14. [[Тұрмағамбетов, Есен|Тұрмағамбетов Есен]] (? — ?) — [[Торғай]]дан;
15. [[Солтоноев, Белек Солтонкелди уулу|Солтоноев Белек ]] (құжаттарда — Жанеке, Жапеке) (1878—1938) — [[Жетісу облысы (Ресей империясы)|Жетісу облысы]]нан, қырғыз, мал дәрігері.

'''Алаш орданың оқу комиссиясының мүшелері:'''
1. [[Байтұрсынов, Ахмет|Байтұрсынов Ахмет]] (1872—1937) — [[Торғай]]дан, Орынбор қазақ мұғалімдер мектебін бітірген (1895);
2. [[Жұмабаев, Мағжан Бекенұлы|Жұмабаев Мағжан]] (1893—1938) — [[Қызылжар]]дан, Омбы оқытушылар семинариясын бітір­ген (1917);
3. [[Тиесов, Елдес Омарұлы|Омаров Елдес]] (1892—1937) — [[Қостанай]]дан, Орынбор мұғалімдер мектебін бітірген (1911);
4. [[Сәрсенов, Биахмет|Сәрсенов Биахмет]] (1885—1921) — [[Шығыс Қазақстан]]нан, Семей мұғалімдер семинариясын бітірген (1939);
5. [[Шонанов, Телжан|Шонанов Телжан]] (1894—1938) — [[Ырғыз]]дан, Орынбор қазақ мұғалімдер мектебін бітірген (1916).
</poem>

== Сыртқы сілтемелер ==
* [http://http://www.iie.freenet.kz/igf_alash.html Р.К. Нурмагамбетова. Движение Алаш и Алаш-Орда. Историография проблемы. 1920-1990-е гг. ХХ века.] {{ru icon}}

{{stub}}

[[Санат:Қазақстан тарихы]]

[[ca:Alash Orda]]
[[de:Alasch Orda]]
[[en:Alash Orda]]
[[es:Alash Orda]]
[[pt:Alash Orda]]
[[ru:Алаш-Орда]]
[[tr:Alaş Orda]]
