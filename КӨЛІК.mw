көлік кешені – экономиканың инфрақұрылымын қалыптастыратын салалардың бірі. Археол. деректемелер неолит заманынан бастап К-тің шаруашылық салаларына ене бастағанын байқатады. Көне обалардан табылған әбзел қалдықтары малдың К. ретінде ежелден-ақ пайдаланылғанын  көрсетеді. Ежелгі заманнан келе жатқан К-ке негізінен жегін малы мен мініс малы: [[түйе]], [[жылқы]], [[құлан]], [[қашыр]], [[есек]], [[сиыр]], бұғы, ит, т.б. жатады. Әрбір К. малының тұрмыстық-шаруашылық жұмыстарда қолданылуы оның табиғи ерекшеліктеріне байланысты болды. Мініс малы көне замандардан бері шөл далалы, орманды, батпақты, таулы-қыратты жерлерде негізгі К-ке айналды. Жегін малы арба, күйме, шана сияқты К. құралдарына жегіліп, жолаушы, жүк тасымалдауға, көшіп-қонуға пайдаланылды. Мұндай К. түрлерінің біразы ежелгі [[Мысыр]]да, [[Вавилония]]да, т.б. жерлерде б.з.б. 3-мың жылдықта қолданылғанын тарихи-археол. деректер дәлелдейді. Әскери арбалар шығыстағы ежелгі мемлекеттерде соғыс кезінде кеңінен пайдаланылды. Әскери және жүк арбалардың тасқа қашап салынған суреттері Қаратау өңірінен де табылды (қ. Қаратау шимайлы тастары). Қазақстан жеріндегі жергілікті халықтың ежелгі тұрмысын көрсететін петроглифтерде немесе басқа да археол. бұйымдарда, ескерткіштерде К-ке қатысты деректер көптеп кездеседі. Әсіресе көшпелі қазақтардың тұрмыс-тіршілігінде жылқы мен түйенің орны ерекше болған. Түйе шөлге және ұзақ жүріске шыдамды болғандықтан, ежелгі және орта ғ-ларда [[Ұлы Жібек жолы]] бойындағы сауда керуендерінде, сондай-ақ мал қамымен көктеуге, жайлауға, күздеуге, қыстауға көшіп-қону кезінде негізгі К. ретінде пайдаланылған. Жылқы да көшпенді халықтың тұрмыс-салтына аса қолайлы К. болды. Қазақтар “ат – ердің  қанаты” деп есептеген. Бағзы бір замандарда “аттың жалында, түйенің қомында” жүрген кездер де болған. Адамзат қоғамының дамуы барысында ғ-лар қойнауынан келе жатқан дәстүрлі К. түрі мен құрамы да өзгеріске ұшырап отырды. Ғыл.-тех. жетістіктерге орай К. малын бірте-бірте автомоб., поезд, ұшақтар ығыстыра бастады. Сөйтіп тех. К. түрлері қоғамдық даму сатыларын айқындайтын көрсеткіштердің біріне айналды. Қазіргі кезде де мініс малы – автомоб., трактор бара алмайтын жерлерде К. ретінде пайдаланылады.
Қазақстанда темір жол, автомобиль, әуе, ішкі су көлігін, құбыр желісін қамтитын және жеткілікті дәрежеде дамыған К. жүйесі қалыптасқан. Қазақстан К-і республика халық ш-ның салалық кешендерінің (агр.-өнеркәсіптік, отын-энергетик., кен-металлург., құрылыс кешендері мен басқа да кешендердің) қалыптасуын ескере отырып дамытылған, ол экономика салалары мен өндіріс түрлерінің ғана емес, аумақтық кешендердің де өзара байланысын қамтамасыз етеді. К-тің барлық түрлері республикада өткен ғ-дың 70 – 80 жылдары неғұрлым серпінді қарқынмен дамыды. 90-жылдары [[ТМД]] елдерінде басталған экон. құлдырау К-тің барлық түрлерінде тасымал көлемінің жалпы төмендеуіне соқтырды. Тасымал көлемінің тұрақталып, өсуі 1999 жылдың аяғынан басталды. 2000 ж. К-тің барлық түрлері бойынша жүк айналымының үлесі т. ж. К-інде – 63%, өзен К-інде – 0,02%, автомоб. К-інде – 12%, әуе К-інде – 0,02%, құбыр желісінде – 25% болды. 
Су көлігі – К. жүйесінің ажырамас бөлігі. Ол [[мұнай]] мен мұнай өнімдерін, ағаш және құрылыс материалдарын жаппай тасымалдауға тиімді. Оның К-тің басқа түрлерімен, ең алдымен, т. ж. К-імен “тоғысатын” өзіндік ерекшелігі бар, яғни кемелерден вагондарға және керісінше вагондардан кемелерге тиеу мүмкіндігі зор. Бүгінгі таңда су К-і Қазақстанда өзен және теңіз К-теріне бөлінеді. Өзен К-і кеме қатынайтын өзендерге ([[Жайық]], [[Ертіс]], [[Сырдария]], [[Есіл]], [[Іле]], [[Қаратал]] өзендеріне, [[Балқаш]] к-не); теңіз К-гі [[Каспий]] т. алабына қызмет көрсетеді; қ. Су көлігі. 
[[Темір жол көліг]]і – республиканың К. кешеніндегі маңызды қатынас құралы, К. инфрақұрылымындағы басты буын. Қазақстанның геогр. жағдайы (теңізге тікелей шығу мүмкіндігінің жоқтығы), оның ұлан-байтақ аумақты алып жатуы, өндірістің шикізаттық құрылымы, өндіргіш күштердің орналасуы, автожол инфрақұрылымының жеткілікті дамымағандығы себепті т. ж. К-інің ел экономикасындағы рөлі айрықша маңызды. Тасымалдауға ұсынылатын негізгі тауар өнімі – көмір, астық, мұнай, кентас, минералдық тыңайтқыш сияқты автомоб. К-імен тасымалдауға тиімсіз сусымалы және сұйық жүктер. 
[[КСРО]] ыдырағаннан кейінгі экон. дағдарысты елдің т. ж. К-і саласы да бастан кешті. Тасымал көлемі соңғы 10 жыл бойы құлдырап, 1999 ж. оның деңгейі 1991 жылғы деңгейдің 26%-ы болды. Тек осы жылдың аяғынан және 2000 жылдан бастап өрлеу жолына түсті. 2000 ж. т. ж. К-гімен тасылған өнім көл. 34%-ға өсті (135 198 млн. т-км); қ. Темір жол көлігі, Қазақстан темір жолы. 
[[Автомобиль көлігі]] – жүктерді қысқа және орта қашықтыққа жедел жеткізетін тиімді көлік құралы. Ол Қазақстанда кезең-кезеңмен дамыды. Төңкеріске дейінгі кезеңде қатынас көлігі негізінен түйе мен ат болатын. Автомобиль сирек кездесетін. Мысалы, 1910 ж. Қазақстанда небәрі 20-дан сәл-ақ асатын жеңіл автомобиль болды, оның өзі де адам таситын автомобильдер еді. Өткен ғ-дың 20-жылдары Қарсақпай комб. мен [[Түрксіб]] құрылысында небәрі 81 жүк автомобилі пайдаланылды, ал 1928 жылдың аяғына қарай олардың саны 247-ге жетті. Олар, негізінен, шетелдік маркадағы машиналар еді. КСРО-да отандық автомобиль өнеркәсібі қолға алынғаннан кейін автокөлік көбейе бастады. 1938 ж. автопарк 10 еседен астам, ал жүк автомобильдерінің саны 22 есеге көбейді. Автомоб. К-гінің соғыстан кейінгі жылдардағы дамуын үш кезеңге бөлуге болады. Бірінші кезең (1946 – 55) халық ш-н қалпына келтіру және оны одан әрі дамыту үшін жағдай жасау кезеңімен тұспа-тұс келеді. Бұл кезеңде Қазақстан К-гі республиканың жүк тасымалындағы қажеттерін қанағаттандыра алмады. Мұндай жағдайда автокөлік бірден-бір және неғұрлым қолайлы болды. Осыған  байланысты КСРО үкіметі Автокөлік мин. жүйесіндегі күрделі құрылысқа бөлінетін қаражатты көбейтіп, республика автопаркін кеңейтті. 1955 ж. жалпы пайдаланудағы автошаруашылықтардағы жүк автомобильдері паркі ұлғайтылып, жүк көтергіштік 1 т-ға көтерілді. Жолаушылар тасымалының көл. 1,5 есеге көбейді, жеңіл автомобильдердің саны 5 еседен астам артты. Екінші кезең 1956 – 60 жылдарды қамтиды. Бұл жылдары тың және тыңайған жерлер игерілді, жаңа өнеркәсіп орындары салынды, жұмыс істеп тұрған көптеген кәсіпорындар кеңейтілді. Тек Тың өлкесінде ғана 200-ге жуық ірі автошаруашылық құрылды. Егер 1953 ж. жалпы пайдалануда 35 автошаруашылық болса, 1960 ж. олардың саны 10 есе көбейді. Автокөлікшілер 1954 – 60 ж. 3 млрд. пұттан астам тың астығын тасыды. Автокөлік тасымал көлемі бойынша республикада жетекші орында болды. 1965 жылдан бастап, үшінші кезеңде ондаған ірі автоөнеркәсіп орындары, шеберханалар, цехтар іске қосылды. Автокөлік саласы тех. жағынан қайта жарақтандырылды. Ғылым мен тех. жаңалықтары кеңінен енгізілді. Еңбекті көп қажет ететін жұмыстарды механикаландыру және автоматтандыру, автомобильдерге тех. күтім жасаудың және оларды жөндеудің жаңа технологиясын енгізуге зор көңіл бөлінді. Орталықтандырылған тасымал, контейнерлерге тиеп тасымалдау, астық және а.ш. дақылдарын тасымалдаудың комбитрейлерлік жүйесі кең таралды. Автокөлік саласында 14 есептеу орт., сол кездегі ең жаңа техникамен жарақтандырылған 4 ірі машиналық-баспа ст. құрылды. ЭЕМ-нің көмегімен автомоб. саласы жұмысының барлық негізгі бөлімдері, жедел бағыттар мен қозғалыс кестелері әзірленді. 
Өткен ғ-дың 70-жылдарының аяғында Қазақстанда 4 мыңға жуық бағыт жұмыс істеді, олардың жалпы қашықтығы 316 мың км-ден асты. 204 қала мен жұмысшы қыстағындағы ішкі желілерде тұрақты қатынас жолға қойылды, 170 қала мен қыстақта жолаушылар автобуспен тасымалданды. Елді мекендердің 90%-ға жуығында обл. және ауд. орталықтарымен тұрақты автобус қатынасы болды. Күн сайын бағыттарға 15 мыңнан астам автобус шығып тұрды, оларда 900 мыңға жуық орын болды, күн сайын 6,7 млн-нан астам жолаушы тасымалданды. 
Қазақстан тәуелсіздік алғаннан кейін (1991) республиканың автокөлік құралдары паркінде: 372214 жүк автомобилі, 848904 жеңіл автомобилі (соның ішінде: 5961 таксомотор, 24208 қызмет бабында пайдаланатын жеңіл автомоб., 818735 жеке меншіктегі жеңіл автомоб.), 118743 арнаулы автомоб. (соның ішінде: 14178 санитарлық, 4322 өрт сөндіретін автомоб., 13023 автокран), 27259 жартылай тіркеме, 64201 автотіркеме болды. Жүк автомобильдерінің орташа жүк көтергіштігі 5,3 т, автотіркемелердікі – 6,6 т, жартылай тіркемелердікі – 11,9 т, автобустардың орташа жолаушылар сыйымд. – 24,2  отыратын орын. 1991 – 2000 ж. кезеңде жүк автомобильдерінің саны 47%-ға, арнаулы автомобильдердің саны 15,5%-ға қысқарды, оның есесіне жеңіл автомобильдердің саны 17,8%-ға көбейді. Жүктердің халықар. автомоб. тасымалы Қазақстанда өткен ғ-дың 30 жылдары пайда болды. Алайда ол “Союзвнештранс” желісі бойынша [[Алматы]] обл-ның [[Жаркент]] қ-нда автокөлік кәсіпорнын құру жолымен орындалды және тек [[Сарыөзек]] т. ж. ст. мен Қазақстан – [[Қытай]] шекарасында орналасқан Қорғас елді мекені арасында ғана  жүк тасымалдады. 1959 ж. Панфилов (қазіргі Жаркент) автокөлік ш. [[Қазақ КСР]] Автомоб. көлігі мин. жүйесіне берілді. 
2000 жылдың басындағы жағдай бойынша ҚР Халықар. автомобильмен тасымалдаушылар одағының құрамына 90-нан астам көлік компаниялары мен фирмалары кірген. Қазақстандағы халықар. автомоб. тасымалы негізінен халықар. маңызы бар автомоб. жолдарында орындалады. Олар жеті дәлізге бөлінеді. 1-дәліз: Қорғас – Алматы – [[Ташкент]]. Өзбекстанды Қазақстанның оңт.-шығыс аймақтарымен жалғастырады және шығыста ҚХР-на шығады. Батыста автожол Өзбекстан арқылы Орт. Азия елдеріне апарады. Шымкент қ-нда 1-дәлізге шыққаннан кейін Қытайға, Орт. Азия елдеріне және Түркияға шығуды қамтамасыз етеді. 2-дәліз: РФ шекарасы – [[Орал]] – [[Ақтөбе]] – [[Қызылорда]] – [[Шымкент]]. Орт. Ресейді Қазақстанның оңт. аймақтарымен байланыстырады. 3-дәліз: РФ шекарасы – [[Петропавловск]] – [[Астана]] – [[Алматы]] – [[Қырғызстан]] шекарасы. Солт-те автожол Оралдың өнеркәсіпті аймағына шығады. Қазақстанды орт. бөлікте кесіп өтіп, Солт. Қазақстанның астықты аймағын, Қарағанды өнеркәсіптік аймағын республиканың батысымен өзара байланыстырады, Қытай және Пәкстан арқылы Үнді мұхитына шығады. Бағыт Қазақстанның елордасы Астана қ-на көшірілгеннен кейін ерекше мәнге ие болды.  4-дәліз: РФ шекарасы ([[Омбы]]) – [[Павлодар]] – [[Семей]] – [[Майқапшағай]]. Бат. Сібірдің өнеркәсіптік аймақтарының, Павлодар аймағының, Шығ. Қазақстанның Қытайға шығуын қамтамасыз етеді.  5-дәліз: РФ шекарасы (Челябі) – Петропавл – РФ шекарасы (Новосибирск). Қазақстан аум. бойынша ұз. 220 км болатын маршрут – [[Сібір]] аймақтарын орт. Ресеймен жалғастыратын магистралдық автожолдың бір бөлігі.  6-дәліз: РФ шекарасы (Қорған) – Петропавл – Есіл – [[Арқалық]] – [[Жезқазған]] – Қызылорда – [[Өзбекстан]]. Орт. Қазақстанның аймақтарын (астық өсіретін және кен өндіретін) кесіп өтеді. Солт. Қазақстаннан, Оралдың арғы жағынан және Бат. Сібірден Орта Азияға және Үнді мұхитына шығатын ең қысқа жол. 7-дәліз: РФ шекарасы (Астрахан) – [[Атырау]] – Бейнеу – [[Түрікменбашы]]; қ. Автокөлік.
Әуе көлігі – әуе тасымалын орындайтын көлік түрі; қ. Әуе көлігі. 
Құбыр желісіне мұнай құбырлары мен газ құбырлары жатады; қ. Құбыр желісі.
Қазақстанның К. кешені жалпы орналасуы мен құрылымы жағынан елдің ішкі және сыртқы көлік-экон. байланыстарына сай келеді. 1991 – 2000 ж. экономиканың барлық салаларында өндірістің төмендеуі себепті К-тің барлық түрлерімен жүк тасымалдау көлемі қысқарды. 1992 ж. халықтың жан басына шаққанда жүк айналымы бойынша Қазақстан бірінші орында болды (19302 т-км/адам), мұның өзі Франциямен салыстырғанда 5,6 есе, Австралиямен салыстырғанда 9,4 еседен астам, Канадамен салыстырғанда 2 есе көп. 2000 ж. К. кешені жалпы сомасы 250 млрд. теңге болатын жұмыстарды орындап, қызмет көрсетті, мұның өзі жалпы ішкі өнімнің 13%-ына жуығын құрайды.
А. Омаров, М. Көбдіков
