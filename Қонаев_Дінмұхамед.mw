'''ҚОНАЕВ''' '''''Дінмұхамед Ахметұлы''''' (12.1.1912, [[Алматы]] – 22.8.1993, сонда) – көрнекті қоғам және мемлекет қайраткері, ғалым. <br />
Қазақстан ҒА-ның акад. (1952), тех. ғыл. докт. (1969), үш мәрте Соц. Еңбек Ері (1972, 1976, 1982). 1936 ж. [[Мәскеу|Мәскеудегі]] Түсті металдар және [[алтын]] ин-тын бітірген. 1936 – 42 ж. [[Балқаш]], [[Алтай]], [[Риддер]], Лениногор кен орындарында басшы қызмет атқарған. 1942 – 52 ж. [[Қазақ КСР]] Халық Комиссарлары Кеңесі, кейіннен Қазақ КСР Министрлер Кеңесі Төрағасының орынбасары болды. 1952 ж. сәуірде Қазақстан ҒА-ның президенті болып сайланды. 1955 – 60 және 1962 – 64 ж. [[Қазақ КСР]] Министрлер Кеңесінің Төрағасы. 1960 – 62 ж. және 1964 – 86 ж. Қазақстан КП ОК-нің 1-хатшысы болды.<br />
Қ. өмірінің 45 жылға жуығын ел басқару ісіне арнады, ширек [[Ғасыр|ғасырға]] жуық [[Қазақстан|Қазақстанның]] бірінші басшысы қызметін атқарды. Ол жауапты басшылық қызмет атқара жүріп, республикадағы тау-кен ісін дамытуға қомақты үлес қосты. Республиканы басқарған жылдары [[Қазақстан|Қазақстанда]] жаңа өнеркәсіпті аудандар қалыптасып, елде жаңа [[Қала|қалалар]] мен ірі елді мекендер пайда болды. [[Павлодар]]-[[Екібастұз]] отын-қуат кешені, [[Қарағанды|Қарағандыдағы]] ГРЭС-2, Шығ. Қазақстандағы Бұқтырма [[су]] электр ст., [[Павлодар]] трактор з-ты, т.б. кәсіпорындар осы кезеңде іске қосылды. [[Маңғыстау ауданы|Маңғыстаудың]] [[мұнай]] кен орындары игерілді, теміржол құрылысы, көлік түрлері дамыды. Республика титан, магний, синтетик. каучук өндіре бастады. Электротех., машина жасау, [[химия]] салалары тез дамыды. [[Жезқазған]], Маңғыстау және Торғай обл-тары шаңырақ көтерді. Қ. [[Алматы]] обл-ның Кербұлақ алқабын игеруге, [[Қапшағай]] су қоймасын, Үлкен Алматы каналын салуға ерекше көңіл бөлді. Алайда [[Қазақстан]] [[Экономика|экономикасы]], жалпы алғанда, Одақ үшін шикізат базасы бағытында дамыды, мұнда көп жағдайда өнім шығаруға қол жетпеді. Бүкіл [[Кеңес Одағы|Кеңес Одағына]] тән экономиканың милитарлануы Қазақстанда да орын алды. [[Алматы]], [[Өскемен]], [[Петропавл]], [[Орал]], [[Степногорск]], т.б. қалаларда үлкен з-ттар әскери өнім шығарумен айналысты. Қазақстанда кең алқаптарды алып жатқан полигондар мен әскери өнім шығаратын кәсіпорындар [[Экология|экологияға]] орасан зор нұқсан келтірді. 
Қ. әдебиет пен өнердегі, мәдениет пен ғылымдағы ахуалды әрдайым бақылап отырды. Республикаға Қ. басшылық жасаған тұста Қазақстанның 5 томдық академиялық тарихы қазақ және орыс тілдерінде жарық көрді.<br />
Қ. республика аумағының тұтастығын сақтап қалуда табандылық көрсетті. Ол кезінде [[Өзбекстан|Өзбекстанға]] берілген Оңт. Қазақстанның мақта өсіруші аудандарын қайтарып алды, Қазақстанда неміс автономиясын құру, Маңғыстауды Түрікменстанға беру жөніндегі Орталықтың ұсыныс-жоспарларына қарсы шықты. Ол [[Алматы|Алматыны]] қазіргі заманғы көрікті қалаға айналдыруға көп күш жұмсады. Мұнда Республика сарайы, ҚазМУ қалашығы, Арасан сауықтыру орт., [[Медеу]] спорт кешені, т.б. ірі ғимараттар бой көтерді. Алматыны тасқыннан қорғау үшін Медеу сайында үлкен бөгет жасалды. Қ. дипломат. сапармен [[Қытай]], [[АҚШ]], [[Алжир]], Уругвай, [[Иран]], [[Италия]], [[Үндістан]], Корея, [[Египет]], [[Болгария]], [[Жапония]], т.б. мемлекеттерде болды.<br />
1985 ж. [[Горбачёв, Михаил Сергейұлы|М.С. Горбачев]] КОКП ОК-нің Бас хатшысы болып сайланғаннан кейін елде басталған қайта құру саясаты [[КСРО|КСРО-ның]] басқа аймақтары сияқты [[Қазақстан|Қазақстанда]] да қиындықтар мен кедергілер туғызды. Қ. қызметтен кетуге байлам жасады. 1986 ж. [[Желтоқсанның 16|16 желтоқсанда]] өткен Қазақстан Компартиясы ОК-нің пленумы КОКП ОК-нің өкілі Г.Разумовскийдің ұсынысымен Қ-тың орнына ҚКП ОК-нің 1-хатшысы етіп Г.В. Колбинді сайлады. Қ-тың орнына өзге ұлт өкілінің тағайындалуын қазақ халқы ұлттық кемсітушілік ретінде қабылдады. Мұның соңы [[КСРО|КСРО-дағы]] ұлт саясатына қатысты халық көңілінде қордаланған наразылықтардың сыртқа шығуына алып келіп, Желтоқсан көтерілісіне ұласты. КОКП ОК-і Қ-ты көтерілісті ұйымдастырушылардың бірі деп санады. Сөйтіп 1987 ж. 26 маусымдағы пленумда Қ. “Қазақстан Компартиясы ОК-нің 1-хатшысы болғанда республика партия ұйымын басқарудағы жіберген қателіктері үшін” деген сылтаумен КОКП ОК-нің мүшелігінен босатылды. Көп кешікпей, ол ҚКП ОК-нің мүшелігінен де шығарылды.<br />
Қ. қайтыс болғаннан кейін Қазақстан ҒА-сының Тау-кен және түсті металлургия ин-тына, еліміздің бірқатар мектептері мен көшелеріне Қ. есімі берілді. [[Алматы|Алматыда]] Қ. атынд. ун-т бар. 1992 ж. 13 қарашада Алматыда “Халықаралық Қонаев қоры” құрылды. 2002 ж. 12 қаңтарда Алматы қ-нда Қ-тың мұражай-үйі ашылды. Қ. өмірінің соңғы сәтін өткізген Алматы обл. Алакөл ауд-ндағы Ақши а-нда (Жетісу қақпасы) 2003 ж. [[Тамыздың 15|15 тамызда]] арнайы құлпытас орнатылды.<br />
Шығарылған: <br />
* Развитие открытых горных работ в Казахстане, А., 1964;
* Совершенствование технологии горных работ на карьере Соколовско-Сарбайского горнообогатительного комбината, А., 1966;
* О моем времени, Книга воспоминаний, А., 1992;
* От Сталина до Горбачева (в аспекте истории Казахстана), А., 1994;
* Ақиқаттан аттауға болмайды (естелік-эссе), А., 1994.
''К. Нұрпейіс''
