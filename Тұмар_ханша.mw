'''Тұмар''' (Томирис) (ж.ж.с.д. 570-520) — [[Массагеттер|массагет халықының]] байырғы заманда ел билеген атақты әйелдерінің бірі.

Ахемен әулетінен шыққан, «төрт құбыланың тұтас билеушісі» атанған [[парсы]]ның патшасы [[Құрыш]]тың [[Орта Азия]]ға басқыншылық жорықпен келген, «жеңілуді білмейтін» деп дәріптелген «өлместер» әскерін ашық шайқаста тас талқанын шығарып жеңуімен тікелей байланысты.

Мемлекетінің аумағын кеңейте беруді ойлаған [[Құрыш]] батыс елдеріне аттанбас бұрын әуелі шығыс жағын қауіпсіздендіру мақсатымен [[массагеттер]]ді бағындырып алуды көздейді. Сөйтіп түркі көшпенділер еліне елші аттандырып, олардың ханшасы, сол кезде күйеуі өліп жесір отырған Тұмардың өзіне тұрмысқа шығуын сұрайды.

Бұл [[Құрыш]]тың [[массагеттер]]мен соғысуға желеу іздеуі еді. Тұмар [[Құрыш]]тың ұсынысын қабылдамай тастайды. Осыны желеу еткен [[Құрыш]] жауынгерлерін шығысқа қарай қаптатады. [[Аракс]] дариясына жетіп, үстінен қалқыма көпірлерді құруды кемелердің кермесінде мұнара қамалдар тұрғызуды әмір етеді.

Өздерін жаулап алуға келген парсылардың әр қадамын алыстан бақылап, біліп отырған Тұмар олардың дариядан өту үшін әуреленіп, көпір салғалы жатқанын естіп, [[Құрыш]]қа арнайы жаушы жібереді.

<blockquote style="border: 1px solid blue; padding: 0.5em 0.8em;">
Мадилардың патшасы! Ниетіңнен қайт. Салып жатқан көпірлеріңнің игілігін көрер көрмесіңді өзің де білмейсің. Өнбес істі қума. Өз патшалығыңа бар да, өз билігіңді жүргізе бер, бізді күндеме. Ал егер алда жылда соғыспай қоймаймын десең, онда көпір салып, уақыт өткізіп, әуре болма. Дарияның біз жақ бетіне шығып соғысамын десең, біз үш күншілік жерге кетіп, жол ашайық, ал дарияның өз жағыңда соғысамын десең, сен үш күншілік жерге шегін. Қалауына қарай өзің шеш.
</blockquote>

Тұмардың ұсынысын [[Құрыш]] әскери кеңеске салады. Біраз пікір таласынан соң, [[Лидия]]ның бұрынғы патшасы, сол кезде [[Құрыш]]тың қолындағы мырза тұтқын Крездің ақылымен дарияның массагеттер жағында соғысуды ұйғарып, шешімдерін Тұмарға хабарлайды.

Массагеттер уәделерінде тұрып, үш күншілік жерге шегініп кетеді. Олардың кеткеніне анық көз жеткізгеннен кейін [[Құрыш]] бүкіл әскерін дарияның арғы бетіне өткізіп, Крездің үйреткен айласымен массагеттердың шабылдаушы тобын алдап қолға түсіріп, түгел қырғынға ұшыратады. Осы шабуылшы топтың басшысы, Тұмардың ұлы Спаргапты (Спаргапис) тұтқынға алады.

Сүйікті ұлы мен шеп бұзар жауынгерлерінің қайғылы хабарын алған Тұмар [[Құрыш]]ге жаушы жіберіп, оған өзінің соңғы сөзін жеткізеді.

<blockquote style="border: 1px solid blue; padding: 0.5em 0.8em;">
Қанқұмар Құрыш! Жеңіске желікпе. Сен менің ұлымды ашық айқаста қару құдіретімен жеңген жоқсың. Шарап ішкізіп, алдап барып, пенде еттің. Енді менің мына ақылымды ал. Айла амалмен біраз жауынгерімді опат еткеніңді қанағат тұтып, менің ұлымды өзіме қайтарып бер де, есен сауыңда жөніңді тап. Егер өйтпесең, Тәңірі атымен ант етіп айтайын, қанға қаншама тойымсыз болсаң да, адам қанын сусының қанғанша ішкізермін!
</blockquote>

[[Құрыш]] өзінің шайқасатынын айтып, Тұмардың жаушысын кері қайтарады.

Тұтқынға түскен Тұмардың ұлы өзінің қандай күйге ұшырағанын мастығы айығып, есі кірген кезде ғана бір ақ біледі. [[Құрыш]]тан аяқ қолын босатуын өтінеді. Қолдан бұғау, аяқтан кісен алынысымен, ол қасында тұрған парсы жауынгерінің қаруын жұлып алып, өзін өзі өлтіреді.

Келесі күні екі жақтың арасында бұрын соңды көз көріп, құлақ естімеген сұрапыл қырғын соғыс басталады. Ақырында далалық ұрыс тәсілін тиімді пайдаланған массагеттер парсылардың әскерін түгел дерлік жусатып салады. Қоршауға түсіп, бас сауғалар мүмкіндігінен айырылған. [[Құрыш]]тың өзі де жауынгерлерімен бірге айқас алаңында қаза табады.

Аңыз бойынша Тұмар шайқас аяқталған соң, сарбаздарына [[Құрыш]]тың денесін таптырып алып, басын кестіріп, қан толтырылған меске салып тұрып: 

<blockquote style="border: 1px solid blue; padding: 0.5em 0.8em;">
Әйтеуір тірі қалдым, сені жеңіп шықтым демесем, жан дегендегі жалғыз ұлымды аярлықпен қолға түсіріп, сен менің түбіме жеттің, жауыз! Енді Тәңірге берген сертімді орындап, басыңды қанға бөктіріп, сусыныңды қандырғаннан басқа амалым жоқ.
</blockquote>

[[Санат:Тұлғалар]]
