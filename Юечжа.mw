'''Юечжа''', юечжи, ұлы иозы, ұлы ружы – көне [[халық]]. Б.з.б. 3 – 2 ғ-лардан тарихи дерек көздерінде кездесе бастайды. Қытай дерек көздеріне қарағанда, Ю. бес тайпадан тұрған. Алғашқыда иваттар, кейіннен ятилер деп аталған. Отандық тарихнамада Ю-лердің шығу тегі, орны мен рөлі, кейінгі уақыттардағы тарихы жете қарастырылмаған. Мұны дерек көздерінің жетіспеушілігімен түсіндірген дұрыс. Кезінде Птоломей Ю-ларды тохарлармен туыстас халық деп жорамалдаған. Сондай-ақ Ю-лар массагет, скиф және басқа тайпалардың тармағы болуы мүмкін деген болжамдар бар. Ғалымдардың басым бөлігі Ю. халқын тохарлардың арғы ата-бабалары деген пікірді ұстанады. Жазба деректемелерге қарағанда, Ю-лар әуел баста Орт. Азияда тұрған. Б.з.б. 3 ғ-дың 2-жартысында қуатты мемлекетке айналып, ғұн билеушілері оларға өздерінің ұлдарын аманатқа беріп тұруға міндетті болған. Кейіннен ғұндар Мөде шаньюй тұсында күшейіп, б.з.б. 176 ж. Ю-ларға ойсырата соққы берді. Екі жылдан кейін Мөденің ұлы Ю-ларды біржолата талқандады. Олар батысқа, Шығыс Түркістан мен Жетісуға ығысты. Ю-лар бұл жерде сақтарды күйреткенімен, үйсіндерден жеңілді. Сөйтіп, олар Орт. Азияның оңт-не жылжып, б.з.б. 128 ж. Бактрияны жаулап алды. Зерттеушілердің пікірінше бір бөлігі Шығыс Түркістан мен Жетісуда қалған. Сол себепті Бактрияны қоныстанған Ю-лар “Ұлы Ю.”, Шығыс Түркістанда қалғандары “Кіші Ю.” деп аталды. Бактриялық Ю-лар ябғұлар басқарған бес иелікке бөлінді. Осыдан 100 жыл өткеннен кейін Гуйшуан (Кушан) руынан шыққан Куджула Кадфиз өзге төрт иелікті өзіне бағындырып, Кушан патшалығын құрды. Ю-лар отандық тарихта айтарлықтай із қалдырған. Жетісу мен Шығыс Қазақстан жерінен олардың бірнеше қорымдары аршылып, зерттелді. Археол. материалдар Ю-лар мен үйсіндер тұсындағы сан қырлы мәдениеттің орта ғасырларда аздап өзгерістерге ұшырап, өз жалғасын тапқандығын айғақтайды.
