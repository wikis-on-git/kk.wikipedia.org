'''ГЕОЛОГИЯЛЫҚ ТҮСІРІМ''' – ''геологиялық карта жасау және жаңа кен орындарын ашу үшін дала жағдайында жүргізілетін геол. зерттеу жұмыстары''. Г. т. жұмыстары үш кезеңге бөлінеді: даярлық, далалық зерттеу және тыңғылықты өңдеу (камералық). Даярлық жұмыстары кезінде бұрын жүргізілген жұмыстар толық сарапталады, орындалатын жұмыстардың мақсаты мен міндеттері белгіленеді, түсіруге қажетті аэрофото материалдар, топогр. карталар даярланады. Далалық зерттеу кезінде тау жыныстарының жер бетіне шығып жатқан белгілері жүйелі, жан-жақты зерттеліп, олардың құрамы, жасы, тегі, пішіні, астасу элементтері, геол. шекаралары анықталып, топогр. картаға түсіріледі. Тыңғылықты өңдеу барысында дала жұмыстары кезінде жинақталған геол. материалдар одан әрі нақтыланады, әр түрлі сынамалар мен үлгілер лабораториялық жағдайларда талданады, геол. карталар жаңа мәліметтермен толықтырылып стратигр. бағаналар, геол. қималар, жобалар жасалады, геол. құжаттар толтырылады. Г. т-дер масштабына қарай: ұсақ, орта, ірі масштабты және дәл Г. т-дер болып бөлінеді. Ұсақ масштабты Г. т. (1:1000000, 1:500000) түп жыныстар көп ашылған жерлер бойынша жасалады. Орта масштабты Г. т. (1:200000, 1:100000) кезінде белгілі бір ауданның геол. құрылысы анықталады, бұрын ашылған кен байлықтарына тиісті баға берумен қатар, келешекте олардың жаңа түрлерінің ашылуы мүмкіндігіне болжау жасалынып, картаға түсірілетін жерде жан-жақты зерттеу жүргізіледі. Борпылдақ шөгінділер астындағы түп жыныстарды көру, олардың жапсарын, таралу шегін дұрыс анықтау үшін канавалар, шурфтар қазылады, ұңғымалар бұрғыланады, кен байлықтарының барлық түрлері ізделеді. Ірі масштабты Г. т. (1:50000, 1:25000) тау-кен өнеркәсібі дамыған және өткен зерттеулер нәтижесінде кен орындары ашылуы мүмкін аудандарда, а. ш-на маңызы бар және жаңа құрылыстар салынатын жерлерде жүргізіледі. Іздеу, барлау жұмыстары нәтижесінде жаңа кен орындары болуы ықтимал жерлер анықталып, табылған кен байлықтары алғаш рет бағаланады. Сонымен қатар кен байлықтарын іздеудің геофиз., геохим. тәсілдері қолданылады, геол. қималар, горизонт планы, блок – диаграммалар жасалады. Дәл Г. т. (1:10000 не одан да дәлірек) кен орындарында инж. геол. іздеу, грунтты бекіту, сумен қамтамасыз ету жұмыстары атқарылатын жерлерде жүргізіледі. Жұмыс ерекшеліктеріне қарай Г. т-дің маршруттық, алаңдық және аспаптық түрлері болады. Маршруттық Г. т-де маршруттар тау жыныстары мен қатпарлы құрылымдардың созылымына көлденең бағытта жүргізіледі, байқау нүктелері мен геол. нысандардың бәрі топогр. карталар мен аэрофотосуреттерде белгіленеді. Алаңдық Г. т-де байқау нүктелері түсірілетін жер аумағына біркелкі орналастырылады. Олардың жиілігі түсіру масштабына, аймақтың геол. құрылысына, түп жыныстардың көрінетіндігіне, геол. нысандар бейнесінің аэрофотосуреттердегі анықтығына байланысты. Аспаптық Г. т-де барлық геол. нысандар картаға геодезиялық аспаптармен түсіріледі. Тектоник. шалыстық беті, платформаның кристалдық іргетасы мен көне үгілу қыртысының тереңдіктері, т.б. сияқты жер қыртысының өте қалың қабаттарының геол. картасын жасау үшін жүргізілетін Г. т-дерде геофиз., геохим. тәсілдер қолданылады, терең ұңғымалар бұрғыланады, геоморфол. талдау жасалады.
