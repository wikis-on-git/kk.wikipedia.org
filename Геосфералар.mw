'''ГЕОСФЕРАЛАР''' – ''Жерді құрайтын, құрамы мен тығыздығы әр түрлі концентрлік қабаттар.'' Олар сыртқы және ішкі Г. болып бөлінеді. Сыртқы Г-ға атмосфера, гидросфера, биосфера жатады. Ішкі Г-ға ядро, мантия және жер қыртысы жатады. [[Ядро]] – жердің орт. өзегін құрайтын өте тығыз қабат. Ол сыртқы сұйық және ішкі (орт.) субядродан тұрады. Жердің бетінен субядроға қарай қысым мен тығыздық өседі де, ауырлық күші кеми береді (субядро ішінде ауырлық күші 0-ге жуық). [[Мантия]] – жер қыртысы мен ядро аралығында орналасқан ең үлкен аралық қабат. Оның массасы жер массасының 2/3-ін құрайды. Мантияның жоғ. бөлігінде (мұхиттар астында 50 км, ол құрлықтарда 80 – 120 км тереңдікте) сейсмик. толқындардың күрт баяулайтын астеносфера қабаты басталады. Оның тереңд. 250 – 400 км. Жер қыртысы – жердің ең жоғ. қатты қабаты. Ол шөгінді, магмалық және метаморфтік тау жыныстарынан тұрады. Оның мұхиттар астында қалыңд. 5 – 10 км, құрлықтағы биік таулар астында 70 – 80 км, орташа қалыңд. 33 км. Жер қыртысы мен астеносфераға дейінгі қатты жоғ. мантия қабаты бірігіп, литосфера қабатын түзейді.
