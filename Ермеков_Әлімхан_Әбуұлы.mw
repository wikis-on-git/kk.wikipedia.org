'''ЕРМЕКОВ Әлімхан Әбуұлы''' (1891, Қарағанды обл. [[Қарқаралы]] ауд. – 22.6.1970, [[Қарағанды]] қ.) – [[қоғам]] қайраткері, «Алаш» партиясы мен [[Алашорда]] қозғалысы жетекшілерінің бірі, [[математик]], [[ұстаз]], ғалым. [[Томск]] технол. ин-тын бітірген (1921). [[Қырғыз]] (қазақ) өлкесін басқару жөніндегі [[әскери-рев.]] к-ттің мүшесі әрі [[коллегия]] төрағасы, Семей [[губревкомының]] мүшесі (1919–20) болған. Қазақ жерлерін Қазақ [[АКСР-і]] шеңберінде тұтас дерлік топтастыруда ерекше рөл атқарған. Семей губ. атқару к-ті, губ. жоспарлау басқармасы, Қазақ АКСР-і Мемл. жоспарлау к-ті төрағаларының орынбасары, [[өнеркәсіп]] секциясының меңгерушісі (1921–24) қызметтерін атқарған. Қазақ АКСР-інің 6- және 7- шақырылған Орт. атқару к-тінің мүшесі болып сайланған. 1926 жылдан [[ғыл.-педагогтік]] қызметте болды: Ташкенттегі Қазақ пед. ин-тының оқытушысы, ҚазПИ-да (қазіргі ҚазҰПУ) доцент, Алматы [[зоотех.-малдәрігерлік]] ин-тында (қазіргі Қазақ ұлттық агр. ун-ті) проф. және [[матем.]] кафедрасының меңгерушісі (1927–35). Е. қазақ зиялыларының қатарынан тұңғыш рет матем. саласынан проф. атағына ие болған (1935). Қазақ тілінде «[[Ұлы]] математика курсы» атты кітапты жариялап (1935), өзінің [[ұстаздық]] тәжірибе негізінде «Қазақ тілінің математика терминдері» атты түсіндірме сөздігін (1936) шығарған. 1935–37 ж. Алматы кен-металлургия ин-ты (қазіргі Қазақ ұлттық тех. ун-ті) матем. және теор. механика кафедрасының меңгерушісі болған. 1930–47 ж. аралығында Е. «ұлтшыл», «контрреволюцияшыл», «халық жауы» аталып, үш рет сотталды. 20 жылдан астам өмірін түрме, [[саяси]] қуғын-сүргінде өткізіп, азап шегіп, аса ауыр моральдық соққыға ұшырады. [[Кеңес]] өкіметінің жазалау органдарының қудалауында ұзақ жылдар болғанына қарамастан, ол адамгершілік қасиеттерін, ұлтжандылық позициясын, ғалымдық, ұстаздық іс-әрекетін кір шалдырмай сақтай білді. Жалған саяси жалалармен істі болған Е. 1930 ж. 22 қыркүйекте тұтқындалады да, бір жыл жеті ай үздіксіз тергеуде болады. 1932 ж. 20 сәуірде ОГПУ-дің үштігінің үкімімен Е. алдын ала түрмеде отырған уақыты есепке алынып тұтқыннан босанып шықты. Ол босанып шыққанына қарамастан [[ОГПУ]] тыңшыларының жасырын бақылауында болады. Оның бостандықта жүруі ұзаққа бармады. 1937 ж. [[сталиндік]] озбырлық халық басына қара түнек орнатып, үлкен [[террор]] бастаған кезде Е. Ресейге барып бой тасалап, аз уақыт Куйбышев қ-ндағы жоспарлау ин-тында матем. кафедрасының меңгерушісі болып қызмет істеді. КСРО Ішкі істер халық комиссариатының әскери трибуналының үкімімен 1939 ж. 28 ақпанда Е. 10 жылға бас бостандығынан айрылып, [[ГУЛАГ-тың]] алыстағы лагерьлерінің біріне айдалады. Тағы да арыз жазып, өзінің халық жауы емес екендігін дәлелдеу үшін күреседі. Нәтижесінде ол ақталып, 1947 жылдың басында тұтқыннан мерзімінен бұрын босанып шықты. Осы жылдың 15 тамызынан Е. Шымкент технол. ин-тының матем. кафедрасын басқарып, қайтадан ұстаздық қызметін жалғастырды. Өкінішке қарай, ол жалған жаламен тағы да тұтқындалып, Ішкі істер мин-лігінің түрмесіне қайта жабылды. 1955 ж. 7 наурызда КСРО Бас прокурорының қаулысымен түрмеден мерзімінен бұрын босатылып, 1957 ж. 26 қарашада толық ақталды. Өмірінің соңына дейін Е. Қарағанды тау-кен ин-тында (қазіргі Қарағанды политех. ин-ты) ұстаздық етті. Оның ғыл.-зерт. еңбектерінің негізгі бағыттары – ықтималдық теориясы, матем. [[статистика]], теор. механика, матем. терминология мәселелері.
