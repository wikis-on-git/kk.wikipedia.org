==  Кітапхана тарихы ==

Қазақстандағы ең көне кітапханалардың бірі – Семей қаласындағы [[Шығыс Қазақстан облыстық Абай атындағы әмбебап кітапханасы]]. Мыңдаған оқырмандардың ыстық ықыласына бөленген мәдениет ошағының шаңырақ көтергеніне  ғасырдан артық уақыт өтті. 1992 жылы Қазақстан Республикасы Министрлер кабинетінің шешімі бойынша кітапханаға қазақтың кемеңгер ақыны Абай  есімі берілді. Себебі, Семей  тарихы мен мәдениетінің жарқын беттерінен маңызды орын алатын кітапхана тарихы ұлы ақынның есімімен тығыз байланысты еді. [[Сурет:Кітап1.jpg]]
ХIХ ғасырдың екінші жартысында Семей жері  патшалық Ресей үшін саяси айыптыларды жазалау орындарының біріне айналғаны тарихтан мәлім.  Қалада саяси жер аударылғандардың  болуы   қаланың мәдени - рухани өміріне тың өзгерістер әкелді.  Саяси жер аударылғандар  [[Е.П. Михаэлис, П.Д.Лобановский, Н.И.Долгополов,  С.С.Гросс, А.Л.Леонтьев, А.Блектердің ]] Семей қаласының рухани өміріне сіңірген еңбектері  бір төбе.  
1869 жылы  Е.П.Михаэлис  Семей қаласына жер аударылып келеді. Ол жазасын өтей  жүріп үлкен әлеуметтік жұмыстармен айналысып, түрлі зерттеу жұмыстарын жүргізеді. Зерттеулерінің нәтижесін мақала етіп, Орыс география қоғамының «Известиясына»  бастырып отырған. 
Е.П.Михаэлистің ұсынысымен 1878 жылы Семей қаласында Облыстық санақ комитеті ұйымдастырылады. Бұл комитет қазақ өлкесіндегі экономика, тарих, шаруашылық және табиғат  мәселесін зерттейтін ғылыми мекеме болды. Евгений Петрович сол комитеттің тұңғыш секретары болып қызмет атқарады.
1883 жылы  ресми түрде қазан айында  [Облыстық санақ комитетінің ] жанынан Е.П.Михаэлис бастаған  саяси жер аударылғандардардың ұйымдастыруымен кітапхананың негізі қаланды.
Кітапхананың ең алғашқы кітапханашысы саяси жер аударылған тарихшы, этнограф [Н.Я.Коншин] болды. 
Кітапхана туралы деректерге көз жүгіртсек,  алғаш ашылған уақытында  небәрі  274 дана кітап болып,  оны 130 оқырман пайдаланған көрінеді. 
Әр жылдары кітапханаға  қала тұрғындары мен П.Плещеев, Г.В.Юдин, А.И.Деров сияқты ауқатты көпестер қайырымдылық көмек көрсетіп,  оның іргелі мәдениет ошағына айналуына ықпал етті.
Өлке тарихына байланысты жарық көрген[[ Императорлық Орыс Географиялық қоғамы ]] Батыс-Сібір бөлімінің Семей Бөлімшесінің Запискилерінде қала тарихы мен мәдениеті туралы өте қызықты да маңызды мәліметтерді табуға болады. Мысалы,  кітапхана қорында сақталған   «Семипалатинский областной статический комитетъ за 1894 год» деп аталатын кітапқа назар аударсақ: «Бастауыш білім беру қоғамының 1893/94 жылдарғы жұмыс есебінде»  кітапханадағы 130 оқырманның  30-ы жоғары білімді,  оның ішінде 3-еуі әйел адам; 38-і орта білімді, оның ішінде  13-і  әйел,  әйел адам болған көрінеді.  
130 оқырманның 111-і орыс, 9-ы поляк, 1-еуі неміс, 5-еуі еврей, 4-еуі қазақ  ұлтынан екен.

== Абай және кітапхана ==

Кітапхананы пайдаланушылардың бірі – қазақтың ұлы ақыны Абай Құнанбаев болды. 
1959 жылы «Қазақ мемлекет баспасынан» жарық көрген Ә.Жиреншиннің «Абай және орыстың революцияшыл демократтары» атты кітапта мынадай мағлұматтар берілген: «Михаэлис пен Абай тұңғыш рет осы кітапханада кездесіп  танысады. Алғашқы рет Михаэлис пен Абай өте бір қызық есте қаларлық жағдайда кездеседі.  Абай Семейдегі кітапханаға келіп, Л.Н.Толстойдың бір шығармасын сұрайды. Ол кітап Михаэлистің қолында еді, Абайдың сұрағанын көріп, Михаэлис Абайға келіп кітапты оған беріп, тұңғыш рет екеуі танысып,  тіл қатады.  Олардың алғашқы танысулары кітапхана ішінен басталады. Ол кезде кітапхана Семей жұртшылығының үлкен мәдениет ошағына айналып еді.  Абай орыстың, батыстың классикалық әдебиетімен осы кітапханада танысады. 
Михаэлиспен кездесу Абайдың өмірге, дүниеге деген көзқарасын  шыңдай түседі, ал Евгений Петрович оның танып оқуға, білім алуға деген  зор талабын көріп,  кітапты көп оқуға кеңес береді. Абайдың өмірбаянын жазған Кәкітай Ысқақұлы былай дейді: «Абайды орыстың белгілі жазушылары [[Пушкин, Лермонтов, Некрасов, Салтыков-Щедрин, Тургенов, Белинский, Добролюбов және Писаревтың]] шығармаларымен таныстырған адам Михаэлис еді. Ол туған әкемнен де артық еңбек етіп, менің дүниеге көзімді ашты деп отырушы еді».    
Абай мен Е.П. Михаэлистің  бұл танысуы  зор достыққа айналып,  ақын өмірінде өшпес із қалдырды. Ғұлама ақынның қоғамдық кітапхананың оқырманы болғанын тарихта қалдырып, әлемге әйгілеген Ресей түрмелерін  зерттеу мақсатында Сібір мен Алтайға саяхат жасаған американ публицисі[[ Дж.Кеннан]] болды. 
XIX ғасырдың аяғында Патшалық Россияда әр түрлі тәсілдермен жер аударылған саяси қайраткерлерді көзбен көріп, материал жинап, кітап жазбақ болған тәуелсіз журналист - жазушы Джордж Кеннан 1864-1890 жылдар аралығында  Сібір, Алтай өлкесіне 4-5 мәрте саяхат жасайды. 1885 жылдың жазында Дж.Кеннан суретші Фрост екеуі Семейге келіп, Сібірдің  алыс бір түпкіріндегі құм басқан қала  ортасында, шағын ағаш үйде орналасқан қорында Спенсер, Бокль, Льюис, Милль, Тэйлор, Уоллэс шығармаларымен әлемдік көркем әдебиеттің  тамаша үлгілері бар кітапхана көргенін, сот мекемесінде қызмет ететін А.А.Леонтьевпен әңгімелесіп, кітапхананы жергілікті қазақтар да пайдаланатынын естіген. Осы сапардан кейін жазылған, 1906 жылы[ «Сибирь және ссылка»] деген атпен орыс тіліне аударылған кітабында Дж. Кенан Семейге жер аударылғандармен бетпе-бет жүздескенін, қазақ даласына айдалған орыс революционерлерінің тұрмысы, қызметі  туралы жазады. Сондай-ақ, бұл кітапта Абай Құнанбаев туралы қызықты деректер де бар.  Аталған кітапта  Семейде Леонтьевтің үйінде қонақ болған кезіндегі әңгімесінде ол былай дейді: «...Менің кейбір сұрақтарыма жауап бере отырып, Леонтьев маған  Семей қаласы кітапханасының қалай жұмыс істей бастағанын баян етті. Кітапхананың жер  аударылып келген мұңдықтарға ғана уаныш емес екенін, қала халқының ой-өрісін кеңейтерлік рухани азығына айналғанын айтып өтті».

== Сирек басылымдар қоры ==

Халыққа ғасырдан артық қызмет көрсетіп, әр оқырманның  жанына рухани азық беріп келе жатқан бұл рухани білім ордасында сақталған әр кітаптың өз тарихы бар. Кітапхананың сирек басылымдар қорында сақталған 4 500 ге жуық әдебиеттер қоры  кітапхананың алтын қорын құрайды.
Кітапхананың сирек басылымдар қоры XVIII ғасырдың  2-ші  жартысынан бастап    ХХ ғасырдың бас кезіндегі  Ресейлік кітап баспа туындыларынан, ХХ ғасырдың бас кезіндегі өлкетану әдебиеттерінен,   XIX ғасыр мен ХХ ғасырдың басында  жарық көрген ресейлік және өлкемізге қатысты Императорлық Орыс Географиялық қоғамы  Батыс-Сібір бөлімінің Семей Бөлімшесінің Запискилері мен кеңестік дәуірдегі мерзімді басылымдардан тұрады. Кітапхананың сирек қоры ұлы жазушылар шығармаларымен және қазақ зиялылары  туындыларымен ерекше құнды.  Сирек қордан  Абай үшін таным баспалдақтары болаған [[Г.Спенсер,  Милль,  Дж. Г.Льюисъ,  А.Уоллэсъ  В.Уэвелль]] сынды батыс Еуропа ойшылдарының еңбектерін, Семей өңірін зерттеген зерттеушілер [[Б.Герасимовтың, Е.П.Михаэлистің, Н.Я.Коншиннің, Г.Н.Потаниннің, Ф.Зобниннің, А.Седельниковтың, Е.Шмурлоның, В.Сапожниковтың,]]  қазақ зиялылары Ә[[.Бөкейхановтың, Ж.Ақпаевтың]] т.б. ғылыми-зерттеу мақалаларын табуға болады. Батыс классикалық әдебиетімен, орыс әдебиеті алтын ғасырындағы жазушылардың бай туындалары, кезінде солақай саясаттың құрбаны болған Е.Бекмаханов,  С.Асфендияровтай ұлт зиялыларының   ірі ғылыми монографиялық еңбектері мен қазақ әдебиетінің алтын ғасырын құраған  қоғам қайраткерлері [[ С.Сейфуллин, Б.Майлин, І.Жансүгіров, Ә.Ермеков, Х.Досмұхамедов, Ж.Күдериннің]]  көзі тірісінде жарық көрген еңбектері кітапхана сөрелерінде сақталған. Сонымен қатар, ресейлік [«Современник», «Вестник Европы», «Русский Вестник», «Педагогический сборник»], өлкетануға байланысты  [[«Социалды Шығыс», «Екпінді»]], т.б. мерзімді басылымдардың  бай қоры сақталынып отыр.

== Кітапхананың бүгінгі қызметі ==

Сонау  XIX  ғасырдан бері ғұламалар мұрасын  ғасырдан ғасырға дейін сақтап, талай  оқырман үшін білім ордасы болған киелі шаңырақ бүгінде жаңа заман талаптарына сай қызмет көрсетуде. Бүгінгі кітапхананың мақсаты қала жұртшылығының сұранысын қамтамасыз ету үшін өз  ақпараттық әлеуетін  нығайту, оқырман қауымның ақпараттарды білуге деген талап-тілектеріне қолдау көрсету, электрондық ресурстарды тиімді қолдануға үйрету. Жалпы оқырман сұранымына жауап беретін  ақпараттық орталық  ретінде  кітапхананың алар орны ерекше.  Қазір кітапхананың кітап қоры 340 мыңнан асып, оны 17 000-ға жуық оқырман пайдаланады. Жыл сайын 400 мыңға жуық кітап өз оқырманын тауып,  кітапханаға келушілер саны 176 000 оқырманды құрап отыр.  Жылына  кітапхана  200 тарта мерзімді басылымдарды жаздырып алады.

== Кітапхана жетістіктері ==

*1961 жылы Қазақ ССР Мәдениет министрлігі және Қазақстан ЛКЖО Орталық комитеті «Үлгілі кітапхана» деген атақ берді және дипломмен марапаттады.
*1983 ж. кітапхананың негізі қаланғанына   100 жыл толуына байланысты Қазақ ССР Жоғары Советінің Құрмет грамотасымен марапатталды. 
*1993 ж.  «Қазіргі әлеуметтік және экономикалық жағдайдағы Қазақстанның ұлттық библиографиясы» атты республикалық зерделі кеңес өткізілді.
*1995 ж. IFLA – халықаралық кітапханалық Ассоциациясының мүшесі болды. 
*1995-2008  ж. кітапхана Түркия,  Норвегия, Оңтүстік Корея, Канада  елдеріндегі IFLA-ның халықаралық кітапханалық конференцияларына қатысты.
*1996 ж. «Сорос-Қазақстан» қорының грантын жеңу арқылы кітапхана Интернет желісіне қосылды.
*1997 ж. Қырымдағы   «Библиотеки и ассоциации в меняющемся мире: новые технологии и новые формы сотрудничества» тақырыбында  халықарлық конференцияға қатысты. 
*2000-2009 ж. кітапханалық автоматтандырылған ақпараттық жүйе іске аса бастады. ( АБИС), (ИРБИС), (РАБИС). 
*2002 жылы Айрекс /АҚШ/ ұйымының IATP   бағдарламасы бойынша Интернет орталығы ашылды.
*2004 ж. кітапхананың «Абай атындағы әмбебап кітапхана» (http://semeylib.kz.iatp.net)  атты wев-сайты  ашылды.
*2004 ж. «АҚШ кітапханаларының менеджменті» атты халықаралық бағдарламаға қатысты.
*2005 ж. Қазақстан Республикасы  Ұлттық Академиялық кітапханасының Астана қаласында ашылуына қатысты.
*2006-2007 ж. Интернет орталығы жеңіп алған гранттар арқылы кітапханаға жаңа  компьютерлік технологиялар бөлінді.
*2007 ж.  «Абай атындағы кітапхананың өлкетану қоры» (http://abaykray.kz.iatp.net) атты өлкетану сайты құрылды.
*2009 ж. «Америка мәдени бұрышы» АҚШ елшілігі Қоғаммен байланыс бөлімінің грантымен ашылды.


== Әдебиеттер ==


1. «Семипалатинский областной статический комитетъ за 1894 год»
2. Жиреншин Ә. Абай және орыстың ұлы революцияшыл демократтары. Алматы, Қазақ мемлекет баспасы, 1959 ж.
3. Әуезов М. Уақыт және суреткер . Алматы, Қазақтың мемлекеттік көркем әдебиет баспасы, 1962 жыл


--[[Қатысушы:Beisen1|Beisen1]] 15:37, 2010 ж. маусымның 29 (ALMT)



[[Санат:Қазақстан кітапханалары]]
