'''Грунт суы''' – ''жер асты сулары''; мұндай сулар жер бетіне таяу жатқан әр түрлі тау жыныстарынан құрылған тұрақты сулы қабаттарда болады. Г. с-ның арын күші жоқ немесе өте әлсіз, ал су деңгейі бір жыл ішінде маусым сайын өзгеріп отырады. Орналасқан ауданының геол. құрылысына, геоморфол. жағдайына және жер бедерінің ерекшеліктеріне қарай Г. с. өзен аңғарлары мен көл ойыстарында, құм төбелер, жазық далаларда, өзенаралық жазықтарда, таулы өңірлерде, тау беткейлерінде кездеседі. Г. с. кездесетін жерлерде грунт тасқыны не грунт алабы болады, кейде екеуі де болуы мүмкін. Грунт тасқынында су біршама көтеріңкі тұстан төменірек жатқан жаққа ағады. Мұның өзі жер бедерінің ерекшеліктеріне (өзен аңғарының еңістігі, грунт тасқынын кесіп өтетін сайлар, жыралар, көл ойысы, өзен арнасы, т.б.) байланысты. Грунт алаптары жер бетіне таяу жатқан ылғал өткізбейтін қабаттың үстіндегі құм қабаттарында болады. Қазақстанда грунт алаптары көне кристалл жыныстар кең тараған [[Сарыарқа|Сарыарқада]] және құмды өңірлерде кездеседі. Г. с. жер бетіндегі қар, жаңбыр суымен, кейде конденсациялық сулармен толығады. Климаты әр түрлі аудандарда Г. с-ның толығуы да түрліше. Табиғатта Г. с-ның таралуына климат, жер бедері, топырақ, өсімдік түрлерінің таралуы да әсер етеді, Г. с. көптеген қалалар мен елді мекендерді, өнеркәсіп орталықтары мен а. ш-н сумен қамтамасыз етуге пайдаланылады.
