'''Экономикалық Жүйе''' – экономикалық өнімді өндіру, бөлу, айырбастау, тұтыну барысында туындайтын негізгі экономикалық қатынастардың нысаны мен мазмұнын айқындайтын қағидаттардың, ережелердің, заң жүзінде баянды етілген нормалардың тарихи тұрғыда пайда болған немесе белгіленген, елде жұмыс істеп тұрған жиынтығы. Кеңестік кезеңде саяси құжаттар мен экон. жарияланымдарда “әлеуметтік-экономикалық жүйе” және “әлеуметтік-экономикалық саясат” деген терминдерді қолдануды жөн санады. Сол арқылы экон. дамудың әлеум. мәнін атап көрсетпек болды. Алайда объектінің мұндай атауымен келісуге болмайды, өйткені адамдар үшін және солардың тікелей қатысуымен жұмыс істейді. Э. ж-нің барлық қырларын – экол. жағын, аумақтық жағын, әлеум. жағын, басқа жақтарын да кешенді түрде алып қараудың маңызы зор. Нарықтық қатынастарға өтпелі кезеңде Э. ж-ні ішкі екі жүйе: макродеңгей мен микродеңгей түрінде түсіну кеңінен таралды. Осы тұрғыдан алғанда макродеңгей респ. заң шығарушы және атқарушы органдар және жергілікті билік органдары ретінде түсінілді. Микродеңгей түрлі салалар ретінде ұғынылды. Микродеңгей сонымен қатар меншік нысандары тұрғысынан түрлі ұйымдық-құқықтық нысандардың жиынтығы ретінде, яғни ірі, орта және шағын бизнестің жиынтығы ретінде де зерделенуі мүмкін. Кез келген басқа жүйе сияқты Э. ж. оның құрамдас нышандарының арасындағы байланыстармен сипатталады. Бұл байланыстар объективті экон. заңдардың әсерімен қалыптасады. Сонымен Э. ж. – мемлекеттің экон. саясатын жүргізу үшін теор. тұғырнама ретінде қызмет ететін экон. ғылым зерттеуінің күрделі, көп деңгейлі объектісі. Э. ж-ге кешенді көзқарасқа сәйкес оның жұмыс істеуі мен дамуына ықпал ететін бірнеше нышандарды бөліп көрсетуге болады. Оларға мыналар жатады: мемл. басқару жүйесіндегі бюрократтану және сыбайлас жемқорлықтың деңгейі; адами капитал (халықтың білім, денсаулық деңгейі, т.б.); елдің адами капиталының оқшауландырылған бөлігі ретіндегі кәсіпкерлік әлеует; өндірістің басқа факторларының жай-күйі олардың іске қосылу дәрежесі; әлемдік экономика, оның жай-күйі, даму келешегі, елдің Э. ж-не ықпал ететін негізгі сипаттамалары; табиғи ортаның жай-күйі (табиғи әлеует); технол. аяның жай-күйі; ішкі саяси және сыртқы саяси құрылыс; қоғамның ақлақтық-адамгершілік ұстындары. Э. ж-нің ең басты ерекшеліктерінің біріне оның жүргізіліп жатқан түрлендірулерге сылбыр бейімделуін және осымен байланысты дамудағы енжарлықты жатқызуға болады.
[[Санат:Экономика]]
