Хромтау ауданының жер көлемі 12,9 мың шаршы шақырымды алып жатыр. Аудан есімі хром, мыс, мырыш, кобальт және басқа кеніштерімен белгілі. Негізінен мұнда екі өндірістік кәсіпорын: “Қазхром” Транс Ұлттық компаниясы” АҚ филиалының “Дөң” тау-кен байыту комбинаты мен “Керамика” АҚ жұмыс жасайды және де Көктау ауылында “Ақтөбемыс компаниясы” ЖШС басшылығымен “Октябрьдің 50 жылдығы атындағы” руднигі мыс кенін өндіруде. Ал Оңғар селолық округінде “Восход” кен орнының жанынан хром өңдейтін комбинатты ағылшындар іске қосуды қолға алған. Хромтау қаласының кірпіш зауыты өнімдеріне сұраныс Атырау мен Астанадан көп түсетіндігі мәлім болды. Осындай тағы бір кірпіш зауыты поляктардың күшімен іске қосылмақшы. Қазіргі таңда жұмыстың 70-80 пайызы атқарылып біткен. Жаңадан іске қосылған зауыттың жылына 10 миллион дана кірпіш шығаруға қуаты жетеді деп күтілуде. Сондай-ақ, “Дөң” тау-кен байыту комбинаты бойынша үстіміздегі жылдың аяғына дейін барлық өнеркәсіптік тауар өнімін өндіру 29677,4 млн. теңге құрамақшы. Хром шығару жөнінен дүние жүзі бойынша жетекші орын алып келе жатқандықтарын атап өткен әкім аталған комбинатта Премьер-Министрдің қатысуымен екі бірдей цехтың іске қосылғандығын мақтанышпен жеткізді. Сол сияқты мыс концентратына деген сұраныс та артып, шикізат Ресей мен өзіміздің Балқаштағы мыс қорыту зауытына жөнелтілуде. Еуростандартқа көшкен комбинатқа 2008 жылы жетпіс жыл толары да назардан тыс қалған жоқ. Мамандарды дайындау — уақыт талабы. Сондықтан қаланың өзінен арнайы жұмысшыларды дайындайтын оқу орны ашылса, дейді. Ал жоғары білімді инженерлерді Қазақстан мен Ресейдің белді оқу орындары дайындайтын көрінеді. 

Өңір өндірісті дамытуға қолайлы болғандықтан инвестиция көлемі де өсе түсуде. Үстіміздегі жылдың соңына дейін 16016,7 млн. теңге инвестиция игерілуі тиіс. Соған сәйкес ауданда өңірлік және салалық бағдарламалар жүзеге асырылуда. 

Жерасты қазба байлықтарын игеріп отырған хромтаулықтар жер бетіндегі несібені де ұқсатып келеді. Хромтау тек өндіріс орындары ғана емес, ауыл шаруашылығын дамыту машықтығымен де мақтана алады. Ауыл құрылымдарында 498 шаруашылық нысаны жұмыс істейді. Кәсіпкерлікпен айналысушылар қазынаға құйылар қаржы көзін молайта түсуде. 

Әлеуметтік-экономикалық дамуы алға басқан хромтаулықтарда мұқтаждық жоқ десе де болғандай. Мұнда екі қолға жұмыс жетерлік екеніне көз жеткіздік. Оқырман­дармен кездесуде де негізгі ұсыныстар осы жетістіктерді газет бетінен көру екендігін олар жасырмады.

[[Санат:Ақтөбе облысы]]
