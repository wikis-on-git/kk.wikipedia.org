'''Жайлау''' – ''жазғы қоныс. Жайлауды суы мол, шөбі шүйгін, маса-сона, шыбын-шіркейі аз, таулы жерлерден таңдайды.'' Қазақ елінің дәстүрлі жайлауы [[Сарыарқа]] атырабы, [[Мұғалжар]], [[Алтай]], [[Сауыр]], [[Тарбағатай өңірлері]], [[Жетісу Алатауы]], [[Іле Алатауы]], [[Қаратау алқабы]]нда болды. Жайлау мен қыстау малға жайлы, тіршілікке қолайлы, көшіп-қонуға ыңғайлы жерлерден таңдап алынды. Мысалы, [[Жетісу өлкесі]]нде қыстау Балқаш көлінің оңтүстігіндегі құмды, қамысты аймақта орналасса, жайлаулардың көбісі оның солтүстігіндегі таулы атырапта жатты. Жайлау мен қыстау арасының қашықтығы да әр түрлі болды. Мысалы, адай – табын, шөмекей – шекті, бағаналы – балталы руларының көш жолдарының ара қашықтығы бір мың шақырымға дейін жететін. Ал [[Қазақстан]]ның солтүстігіндегі көш жолдары он-жиырма шақырымнан қырық-сексен шақырымға дейін болды. Бұл төңіректегі жайлаулар құдықтар мен көлдердің айналасына орналасты. Жетісудағы жайлаулар мен қыстаулардың арасы жүз-екі жүз шақырымға жететін. Қазір де малшылар жазғы жайылымды жайлау ретінде пайдаланады, жайлауға қой, түйе, сиыр, жылқы шығарылады.
