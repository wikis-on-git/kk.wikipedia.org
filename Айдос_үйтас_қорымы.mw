'''Айдос үйтас қорымы''' – [[Қола дәуірі|қола дәуірінің]] орта және соңғы кезеңінен сақталған ескерткіш. 

[[Қарағанды облысы]] [[Ұлытау ауданы]] Өткелбай бөлімшесінен оңт.-батысқа қарай 2 км, [[Жезқазған]] қаласынан солт.-шығысқа қарай 50 км жерде, [[Кеңгір өзені|Кеңгір өзенінің]] сол жағалауында орналасқан. 

Орт. Қазақстан археол. экспедициясы 1983–84 ж. (жетекшісі Э.Р.Усманова) және 1997 ж. (жетекшісі Ж.Құрманқұлов) зерттеген. Қорымның шығыс жағындағы қоршауларға қола дәуірінің Нұра кезеңінің (б.з.б. 11–13 ғ-лар) адамдары өлгеннен кейін өртеліп, күлі көмілген. Қабірден көзе, құрбандыққа шалған мал сүйектері табылды. Қорымның батыс бөлігінен Беғазы-Дәндібай мәдениетіне жататын обалар ашылды. Көпшілігі тоналған. Жақсы сақталған обадан бірінің ішіне бірі салынған үш қоршау зерттелді. Сыртқы қоршауы 4–5 қабат етіп тастан қаланған, көл. 6,4х6,2 м, биікт. 0,5 м. Шығыс қабырғаға ортасынан есік жасап, дәліз салған. Ұз. 2 м, ені 1 м. 2-қоршау да тастан қаланған, дөңгелек пішінді. Диам. 4,8 м 3-қоршаудың дөңгелек, тас қабырғалары қырынан қаланған. Мәйітпен бірге көзе күйдіргенде астына қоятын екі дөңгелек жұқа тас, қыш ыдыс, бірнеше жылқы қабырғасы, екі жүзді қола қанжар, сүйек жебе ұшы, көзелер, т.б. табылды. Қорым қола дәуіріндегі адамдардың сәулет өнерінен, жерлеу салты мен материалдық мәдениетінен тың мағлұмат береді.

[[Санат:Қазақстан тарихы]]
