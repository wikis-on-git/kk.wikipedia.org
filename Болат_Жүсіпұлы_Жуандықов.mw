Өмірбаян (сотталған): Болат Жүсіпұлы Жуандықов 1965 жылы 27 шілдеде Семей облысы, Жарма ауданына қарасты Жалғызтөбе ауылында дүниеге келген. Орта мектепті бітіргеннен кейін бірден әскер қатарына алынады. Әскерден кейін Алматыға келіп, ет комбинатында жұмыс істейді. 1986 жылы Желтоқсан көтерілісіне қатысып, 5 жылға бас бостандығынан айырылған. Ол ішкі Ресейдің атышулы түрмелерінде болып, көптеген қиыншылықтарды бастан өткереді. Кейіннен ақталып, елге оралған. Түрмеде нақақтан-нақақ 2 жыл 5 ай отыруға мәжбүр болған. Бұл күнде Шығыс Қазақстан облысы, Жарма ауданында тұрады.
1986 жылы мен Алматы ет комбинатында жұмыс істеп жүрген едім. Содан жұмысқа кетіп бара жатып «алаңға халық жиналып жатыр» дегенді естіп барған бетім. Алаң адамға толып қалыпты. Жан-жағын милициялар қоршап алған. Олармен тіресіп жүріп ішке өтіп кеттім. Дәл сол уақытта бізді алаңға келе қойыңдар деп ешкім шақырмағаны анық. Зорлық та жасамады. Бәрі өз еркімен келді. Жалпы, ат шаптырым алаңға бір сәтте мыңдаған адамның жиналуын кездейсоқ оқиға деп қабылдау да қателік шығар. Жалпы, тарихқа көз жүгіртсек, қазақ жерінде отаршылдарға қарсы көтерілістер жиі болып тұрған ғой. Желтоқсан көтерілісі соның ең бір ірі жалғасы деп ойлаймын. Осы бір тәмсілді еске алсақ, Желтоқсан көтерілісінің іштей, ұзақ уақыт стихиялық жағдайда пісіп-жетілгенін байқауға болады.
Жастардың талап-тілегі орынды екенін білген соң, жұмысқа бармай төрт-бес күн қатарынан алаңда жүрдім. Алғашқы күні басшылар сөйлеп тұрған микрофонының сымын үзіп, милицияның көзіне ілігіп қалыппын. Алғаш қолға түскенде, байқаусызда машина қағып кеткені бар. Олар біздерді машинаға тиеп, Қапшағайға апарып тастады. Жеткенше қасымдағы жігіттерді ұрып-соқты, машина қағып кеткендіктен, мені өздерінше аяп тиіскен жоқ. Қапшағайға келген соң ес жинадық та қайтадан алаңға тарттық. Содан 21-желтоқсанға дейін алаңда болып, ондағы қанды қырғынды өз көзіммен көрдім. Көтерілістің алғашқы күні алаңнан ет комбинатында бірге істейтін орыс жігіттерді де байқадым. Олар да әділетсіз шешімге өздерінің наразылықтарын білдірген болатын. Кейіннен өкімет басындағылар қазақ пен орыстың арасына от тастап, мәселені ушықтырып жіберді.
Сөйтіп, 22 желтоқсан күні таңғы сағат 7-лерде Қауіпсіздік комитетінің қызметкерлері жатақханада жатқан жерімнен ұстап алды. Сол кезде маған жанашыр жігіттер «шашыңды қиып таста, ауылыңа кетіп қал» деп кеңес берген болатын. Жағдай бұлайша ушығады деп ойламағандықтан, шашымды да қимай, ауылға да кетпей жүре бергем. Мені ұстаушылар КГБ-ге адамдары еді. Олар мені бірден Ленин аудандық ІІБ-ге алып барды. Мұнда келген соң олар ет комбинатында істейтін жігіттердің фотосуреттерін алдыма жайып салып: «Мыналардың ішінен кімді танисың?» – деді. Суреттегі барлық жігіттерді танушы едім. Егер танитындығымды айтсам, сатқындық болатынын білген соң, күліп, ешқайсын білмейтіндігімді айттым. Содан кейін-ақ тепкілеу басталды.
КГБ қызметкерлерінің айтуынша, менің алаңда түскен суретім ФРГ-ның бір газетіне басылып шығыпты. Сол газеттің қиындысы арқылы олар мені тауып алған. Мені сол кездегі Совет аудандық РОВД-ға әкелгенде, фотодағы суретпен салыстыру үшін маған ұқсайтын тағы екі жігітті алып келді. Олардың шаш қойысы фотодағы менің суретіме ұқсамады. Ол кезде қасымдағы жолдастарым маған сатқындық жасаған жоқ. Тергеушілердің дайындаған куәгерлері болды. Алғашқы сотта өзім тұратын Совет ауданының учаскелік инспекторы Серега деген (нақты аты-жөні есімде қалмапты) жігітті де қатыстырды. Біз екеуміз күнделікті ертеңгісін жүгіріп, жаттығу жасап тұратынбыз. Сот барысында Серегамыз жалған куәгерлердің айтқанын теріске шығарып, түсініктеме берді. Бұдан кейін сот орындаушылар оны бірден сот залынан шығарып жібергені есімде. Міне, осындай қызық жағдайлар болды.
Маған бес жыл берді. Үкім шыққан кезде Қауіпсіздік комитетінің адамдары «сенімен әлі есеп айырысқан жоқпыз, саған бес жыл аз» деді. Олардың бұл ойларының өзіндік себебі бар. Әскерде арнайы бөлімде болып, құпия қызметпен байланыста болған едім. Сондықтан олар маған айрықша көңіл бөлді. Тіпті «бүкіл комбинатты сен бастап шықтың» деп те айып таққан кездері болды. Алғаш Алматының түрмесіне түскенде қатты тепкінің астына алғандықтан, орнымнан тұра алмай қалдым. Бір айдан кейін өз-өзіме келген соң этаппен Қызылордаға жөнелтті. Онда есімді енді жия бастағанда Ресейге, нақтырақ айтқанда, Рязаньға ала жөнелді. Ресей түрмелерінде желтоқсандықтарды «Бунтарь» деп жаман көзқараспен қарады. Орыстар 65-інші бапты қарындашпен сызып, орнына «Халық жауы» деген 79-ыншы бапты бадырайтып жазып берді. Бұдан кейін маған тисушілердің қарасы көбеймесе, азайған жоқ. О баста олардың ұрып-соққанына шыдамай, асылмақ боп әрекеттенгенімде, түрме қызметкерлері көріп қалып, өзімді мерт етуге жол бермеді. Армансыз ұрып алғаннан кейін олар қолға кісен салып, темір торға қолымнан көтеріп асып тастайтын. Бұдан кейін мені Орелға апарды. Онда 7 ай отырған соң Солтүстіктегі Вологой деген түрмеге апарып жапқаны есімде. Ол жерде кілең орыстар болғандықтан мені зонаға кіргізген жоқ. Түрмедегілер мені көргенде «Ты, покойник!» деп, айғай салған еді. Егер олардың арасына апарып қосса, мені орыстардың өлтіретіні белгілі. Оның үстіне ол жерде біраз мұсылман дініндегі татарлар бар екен. Орыстар мені өлтірген жағдайда олар көтеріліп, түрмеде үлкен айқай-шу болатыны белгілі. Сондықтан мені мұнда да тұрақтатпай, Онегаға әкетті. Өз басым Ресейдің атақты деген небір түрмелерінің дәмін таттым. Соңғы рет Солтүстік теңіздегі аралдың ортасындағы түрмеге отырғызды. Ол жерге адам баласының аяғы жете бермейді. 23 шақырым батпақты жермен жаяу жүріп баруың керек. Мұннан қашқан адам арып-ашып, ит-құсқа жем болады екен. Азық-түлік пен керек-жарақ тікұшақпен жеткізіледі. Янгарь деп аталатын бұл түрме «особыйларға» арнап салынған. Кеңес қоғамына жат, айрықша қылмыскерлерді осында әкеліп, құсадан өлтіріп тастайтынын кейін білдім. Онда бес ай бойы жалғыз өзімді жеке камерада ұстады. Монша, сыртқа шығып бой жазу дегенді мүлдем ұмыттық. Ыстық тамақ аптасына екі-ақ рет берілді. Анда-санда келіп үстіңнен суық су құйып кетеді. Бір күні түрменің иесі келіп: «Саған еш қарсылығым жоқ. Сені қинауға комитеттегілер итермелеп отыр» – деп, шынын айтты. Осылай азапты күндерді бастан өткеріп жатқанда артымнан ақталғаным туралы қағаз келіп, денсаулықтан жұрдай болып, балдақ таянып елге оралдым.
Түрмеде болған 2 жыл 5 айда мен 25 жылға қартайып кеттім десем, артық айтқандық болмас. Қазір өне-бойымның ауырмайтын жері жоқ. Келгенде медициналық тексеруден өттік. Орысша айтсақ, тоғыз түрлі хранический ауру жамап келдім. Сол кезде дәрігерлер «бәленінші топтағы мүгедек» деген қағазын да қимады. Ондай қағаз алуым үшін біраз уақыт емханаға жатуым керек екен. Дәл қазір менің ауруханада жататын уақытым да, қаражатым да жоқ.
Ал қазір осының бәрі көрген түс секілді. Мұндай қайғы-қасірет енді қайталанбаса екен деймін.

[[Санат:1965 жылы туғандар]]
