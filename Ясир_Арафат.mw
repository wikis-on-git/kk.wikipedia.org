'''Ясир Арафат''', Мухаммад Әбд Ар-Рауф Әль Кудвах әль-Хусейни (4.8.1929, Иерусалим – 2004, сонда) – саяси қайраткер, Палестина автономиясы әкімшілігінің басшысы (1994), Палестинаны Азат ету ұйымы атқару к-тінің төрағасы (1969 жылдан). Бай саудагердің отбасында дүниеге келген. 1948 ж. Палестина аумағын түгелдей Израиль жаулап алғаннан кейін Египетке эмиграцияға кетті. Я. А. мұнда “Мұсылман ағайындығы” мен Палестиналық студенттер одағының құрамына кіріп, 1952 – 56 ж. студенттер одағының президенті болды. 1956 ж. Каир ун-тінің инж. ф-тін бітірді және сонымен бір мезгілде израйльдіктерге қарсы диверс. жұмыстарға араласу үшін әскери даярлықтан өтті. 1956 ж. болған Суэц жанжалында Египет армиясының қатарында соғысты. 1957 ж. Кувейтке өтіп, Газа секторындағы күресті ұйымдастырушы Халиль Вазирмен бірге “Аль-Фатах” диверс. тобының негізін қалады. 1964 ж. Палестинаны Азат ету ұйымына (ПАҰ) қосылған ол көп ұзамай осы ұйымының ең ықпалды басшысына айналды. 1970 жылдан палестиналық Қарсыласу қозғалысы қарулы күштерінің бас қолбасшысы, ал 1973 жылдан ПАҰ-ның саяси департаменті бастығы қызметтерін қоса атқарды. Я. А. дербес Палестина араб мемлекетін құру қажеттілігін түсінді және бүкіл күш-жігерін ПАҰ-н Палестина халқының мүдделерін білдіретін өкілетті ұйым ретінде таныту үшін бағыттады. Соның нәтижесінде 1974 ж. ПАҰ Араб елдері лигасының мүшелігіне қабылданды. 1987 ж. палестиналық интифада жариялап, ол 6 жылға созылды. 1988 ж. 15 қарашада “Палестина мемлекеті” жарияланды, ал 1989 ж. 2 сәуірде Палестина Ұлттық Бас Кеңесі Я. А-ты осы мемлекеттің президенті етіп сайлады. 1988 ж. Я. А. Израиль мемлекетін мойындап, палестина арабтары мен израильдіктердің арасында бейбіт келісімге қол жеткізу мүмкіндігін ашты. АҚШ-тың делдалдық етуімен Я. А. Израильмен келіссөздер жүргізді. Нәтижесінде 1993 ж. қыркүйекте Вашингтонда Қағидаттар декларациясына қол қо-йылды. Ол бойынша Газа мен Иерихон секторларында палестиналық өзін-өзі басқару енгізілді. 1994 ж. мамырда бұл аумақтардағы Израиль әскерлері Палестина полициясымен алмастырылды. 1994 ж. шілдеде 27 жылдық қуғын-сүргіннен соң Я. А. отанына палестиналық өзін-өзі басқару әкімш-нің басшысы ретінде салтанатты түрде қайтып оралды. Я. А. – Бейбітшілік сақтау істері жөніндегі халықар. Нобель сыйл. лауреаты (1994). 1996 ж. қаңтардан өмірінің соңына дейін Палестина Ұлттық кеңесінің атқарушы басшысы болды.
