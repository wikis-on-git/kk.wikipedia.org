'''Яковлев Иван Дмитриевич''' (18.1.1910, Алтай өлкесі, Змеиногорск ауд. Саввушка с. – 27.12.1999, Мәскеу қ.) – саяси қайраткер, Қазақстан Компартиясы ОК-нің 1-хатшысы (1956 – 57). КОКП ОК жанындағы Жоғары партия мектебін бітірген (1949). Орта мектепті бітіргеннен кейін 1928 – 39 ж. комсомол және партия қызметтерінде болды. 1939 – 55 ж. Новосибирск қ-ндағы Киров ауд. партия к-тінің 1-хатшысы, қалалық партия к-тінің 2-хатшысы, 3-хатшысы, атқару к-тінің төрағасы, Новосибирск обл. партия к-тінің 2-хатшысы, 1-хатшысы (1949 – 55) болды. 1955 ж. Қазақстанға арнайы жіберіліп, Қазақстан КП ОК-нің 2-хатшысы, 1956 жылдың наурызынан 1957 жылдың желтоқсанына дейін 1-хатшысы болды. Я. Қазақстанды басқарған кезде тың және тыңайған жерлерді игеру қарқынды түрде жүріп, республикадан жылына 1 млрд пұт астық алып отыру – партиялық мақсатқа айналды. Республикаға басқа ұлт өкілдері көптеп әкелініп. қазақтар өз елінде азшылыққа айналды. Қазақ мектептері жаппай жабыла бастады. Жергілікті ұлт өкілдері сенімсіздік жағдайында жұмыс істеді. Қазақстанда ядр. қаруды сынау жүріп жатты. Сонымен қатар Я. тұсында мемл. тұрғын үй құрылысы күшейді. Дегенмен, ол Қазақстанда өзін білікті басшы ретінде көрсете алмады. Сондықтан көп ұзамай орнынан алынып, 1958 – 61 ж. Ульяновск обл. партия к-тінің 1-хатшысы, 1961 – 64 ж. Омск қалалық атқару к-тінің төрағасы, 1964 – 73 ж. Омск обл. атқару к-ті төрағасының орынбасары қызметтерін атқарды. 1973 ж. зейнет демалысына шықты. 2 рет Ленин, Октябрь Революциясы, 3 рет Еңбек Қызыл Ту, “Құрмет белгісі” ордендерімен, медальдармен марапатталған. “Вторая житница страны” (1957) кітабының авторы.
