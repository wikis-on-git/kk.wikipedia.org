АҚШАТАУ, кент, Шет ауданындағы Ақшатау кентінің орталығы. Астана-Алматы автомобиль жолының сол жағында 1,5 км,  аудан орталығы Ақсу-Аюлының оңтүстігінде 100 км, Қарағандыдан 220 км қашықтықта орналасқан. Түсті металл мен сирек кездесетін металлдардың орталығы ретінде 1941 жылы «Ақшатауқұрылыс» болып құрылған. 1941 жылдан вольфрам өндіріліп, 1942 жылдан «капитальная» шахтасы, №3 кен байыту комбинатының құрылысы салынды. 1947 жылы Ақшатау кен басқармасы болып, 1958 жылдан Ақшатау кен байыту комбинаты болып қайта құрылды. Оның құрамына Оңтүстік-шығыс шахтасы, Ақжал, Ортау, Қайрақты және Жамбыл рудниктері кірді. Ал, 1987 жылдан «Казвольфрам» өндірістік бірлестігі болып қайта құрылды. 1996 жылы Ақшатау кен-байыту комбинаты банкротқа ұшырауына байланысты жабылды. 1998 жылдан аудан әкімінің басшылығымен кенттің әлеуметтік-экономикалық жағдайын көтеру шаралары ұйымдастырылуда. 1999 жылдан бастап Ақшатау кентінің әкімшілік бағынысына Ақшатау мен Қарғалы ауылдары кіргізілді. Халқы 2050 (2006). Ұлттық құрамы: 97,7 пайызы қазақ; 2,3 пайызын өзге ұлт өкілдері құрайды. Жерiнiң жалпы ауданы 224 мың га. Кенттің әкімшілік аумақтық бағынысындағы  елді мекендерінде (Ақшатау кенті, Ақшатау, Қарғалы ауылдары) 3 мектеп, жанұялық амбулатория, пошта бөлімшесі, ФАП, кiтапхана бар. Ақшатау кеңшары негiзiнде 40 шаруа қожалығы құрылған (2006). Кент басқа елдi мекендермен автомобиль жолдары арқылы байланысады. Ең жақын Ақадыр т.ж. станциясы 81 км. жерде.
[[Санат:Қарағанды облысы]]
[[Санат:Шет ауданы]]

[[de:Aqschatau]]
[[ru:Акчатау]]
