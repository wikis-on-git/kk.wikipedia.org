ГЕМАТИТ, қызыл теміртас – оксидтер класының минералы. Хим. формуласы Fe2O3; құрамында 70%-ға дейін [[темір]] болады. Тригональды сингонияда кристалданып пластина, ромбоэдр және тақтай пішінді болып түзіледі. Агрегаттары көбінесе тұтас тығыз жабық кристалды масса, жапырақты немесе қабыршақты. Кейде тау жыныстары арасында топырақша тарап, оларға қызыл рең береді (қызыл яшма, қызыл сазды тақтатастар, т.б.). Түсі темірдей қара, сұр, ашық қызыл, сызғанда күрең қызыл дақ қалады, шала металдай жылтыр. Қатт. 5,5 – 6; менш. салм. 5,0 – 5,3 г/см3; балқу t 1594°С. Әр түрлі тау жыныстарында, тотығуы жоғары ортада түзіледі; [[магнетит]], [[гетит]], [[кварц]], т.б. минералдармен бірге кездеседі. Г. – негізгі темір кентасы. Қазақстанда Атасу, Батыс Қаражал кен орындарында кездеседі.
