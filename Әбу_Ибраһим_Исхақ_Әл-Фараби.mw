(т.ж.б. – [[951]] ж.ш.) – қазақ даласынан шыққан ғұламалардың бірі, әдебиетші, тіл маманы, ұстаз. Әбу Наср әл-Фарабидің замандасы. Қазіргі Оңт. Қазақстан обл-ның жеріндегі көне Фараби (Отырар) қ-нда туған. Жас кезінде сонда оқып, кейін білім іздеп араб елдеріне аттанған. Біраз уақыт ерте кезден оқу, білім, ғылым орталығы ретінде аты шыққан Йемендегі Забид қ-нда тұрған. Көп жылдар Шығыс елдерінде өмір кешіп, өзінің ғыл. еңбектерін жазған. Кейіннен Отанына оралып, ұстаздық етіп, туған шаһарында дүниеден қайтқан. Ә. И. И. әл-Ф. есімі араб әлеміне ертеден белгілі. Оның құнды зерттеулері, қолжазбалары Веймар, Париж, Лондон, Фес, Каир, т.б. ірі қ-лардағы кітапханаларда сақтаулы. Ішіндегі ең ірісі әрі қазір де белгілісі – «Диуан әл-адаб» («Әдеби жинақ»). Ғалым бұл еңбегінде әдебиет пен тіл мәселелерін жан-жақты зерттеп, жүйелеген. Бұл еңбекті белгілі араб ғалымдары Ахмад Мұхтар Омар мен Ибраһим Анис Каирде 4 том етіп (1-т., 481-б., 1974; 2-т., 501-б., 1975; 3-т., 470-б., 1986; 4-т., 259-б., 1978) бастырып шығарған. Ғыл. еңбектерін алғаш тауып, зерттеген неміс шығыстанушысы К.Броккельман (1868–1959).
