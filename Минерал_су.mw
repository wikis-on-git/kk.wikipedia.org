'''Минералды сулар''', арасан сулар — тұщы сулардан жекелеген химиялық компоненттердің немесе жалпы минералданудың көптігімен, температурасымен, газдың барлығымен ажыратылады. Олар емдеу үшін пайдаланылады.

Арасан, шипалы су – емдеуге қолданылатын жылы жер асты су көздері. Ол суының температурасына қарай: жылы немесе субтермальді Арасан (20 – 37ӘС), термальді Арасан (37 – 42ӘС), ыстық немесе гипертермальді Арасан (42ӘС-тан жоғары) болып бөлінеді. Су жер қыртысының тереңіндегі жоғары температуралы тау жыныстарының арасынан өткен кезде ысып, тектоникалық жарықтар арқылы жер бетіне шығады. Арасан сулары негізінен жанартаулы жерлерде, артезиан алаптарында және тектоникалық қозғалмалы аймақтарда пайда болады. Арасан сулары химиялық  құрамына және шипалы қасиеттеріне қарай: көмір қышқыл газды, күкірт сутекті, құрамында темір, мышьяк, марганец, мыс, алюминий, органикалық заттар болатын сулар, бромды, иодты, радонды және кремнийлі сулар болып бірнеше топқа бөлінеді. Құрамында тұздар ерітіндісі аздау болатын арасан сулары асқазан ауруларын емдеуге, ішуге (Сарыағаш, Аяққалқан, Құрам, т.б. минералды сулар), ал тұз ерітіндісі көп сулар сүйек, буын, жүйке жүйесі мен қан тамырлары сырқаттарын (Алмаарасан, Арасанқапал, Жаркентарасан, т.б. минералды сулары) емдеуге пайдаланылады. Қазақстанның арасан сулары емдік қасиеттері бойынша дүние жүзіндегі атақты шипалы сулардан (Нарзан, Боржоми, Ессентуки, т.б.) кем түспейді. «Арасан» (монғолша аршан – бұлақ) термині Кавказдан Қиыр Шығысқа, Сібірден Тибетке дейінгі халықтар тілінде жиі кездеседі. Шипалы суға байланысты жер-су, елді мекен, емдеу орындарының атауларын білдіретін бұл термин түрлі өзгерістерге ұшыраған: аршан, арашан, арасан, нарзан, назрань, арзни, т.б.

==Пайдаланылған әдебиеттер==
*Русско-казахский толковый географический словарь. Под общей редакцией академика АН КазССР, проф. С. К. Кенесбаева и кандидата филол. наук А. А. Абдрахманова. Алма-Ата, Изд-во «Наука», 1966, стр. 204. (Академия наук Казахской ССР. Институт языкознания. Сектор физической географии). Составители: Ж. Аубакиров, С. Абдрахманов, К. Базарбаев.

{{stub}}
[[Санат:География]]
[[Санат:Геология]]
