'''ГИДРОТЕХНИКАЛЫҚ МЕЛИОРАЦИЯ''' – ылғалы шамадан тыс мол және қуаң жерлерде, т.б. топырақтың су режимін түбегейлі жақсартуға бағытталған шаралар жүйесі. Г. м-ға: жерді құрғату, [[суға|суғару]] және [[сулан|суландыру]], тасқын су мен қар суын дұрыс пайдалану, сортаң жердің тұзын шаю, топырақ эрозиясына қарсы күрес шаралары жатады. Г. м. топырақтың су режимін меңгеруге мүмкіндік береді, сөйтіп, топырақ қабатының ауа, жылу және қоректік режиміне ықпал жасау арқылы оның құнарын едәуір арттыруға болады.
Елімізде әр ауданның нақты жағдайына қарай Г. м-ның: оңт. және оңт.-шығыс қуаңшылық аудандарда, негізінен, суғару; солт. және солт.-батыс аудандарда – құрғату; сусыз және су тапшы далалық және шөлейтті аудандарды суландыру үшін қолданады. Ірі қалалар мен халық көп қоныстанған ауылдар маңындағы жерлер суғарылады; сортаң топырақтың тұзы сумен шайылады; су шаятын беткейлерде су эрозиясына, т.б. қарсы шаралар жүргізіледі.
Г. м-ны жүзеге асыру үшін бөгет, су қоймасы, дренаж, канал, т.б. салынады. Суландыру үшін шатқалы және артезиан құдығы, тоған мен канал, су түтіктері салынады. Өзен суын реттеу үшін олардың арнасын тереңдетеді және бекітеді, қар суын ысырапсыз пайдалану үшін суқоймасы салынады.
