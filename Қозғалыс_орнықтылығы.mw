'''ҚОЗҒАЛЫС ОРНЫҚТЫЛЫҒЫ''' – механикалық жүйенің қандай да бір сипаттамалары мәнінің ұзақ уақыт сақталуын білдіретін ұғым. <br />
Кез келген мех. жүйенің мыс., машинаның, [[гироскоп|гироскоптық]] құрылғының, ұшақтың, снарядтың қозғалысы түсірілген [[күш|күштерге]] және бастапқы шарттарға, яғни қозғалыстың басталу моментіндегі жүйе нүктелерінің орны мен жылдамдығына тәуелді болады. <br />
Түсетін күштерді және бастапқы шарттарды біле отырып, жүйенің тиісті қозғалысын теор. тұрғыдан есептеп шығаруға болады; мұндай қозғалысты ұйтқымаған қозғалыс деп атайды. Бірақ барлық өлшеулер қандай да бір дәлдік дәрежесімен жүргізілгенімен іс жүзінде (практикада) бастапқы шарттардың нақты мәндерінің, әдетте есептеулер кезіндегіден айырмашылығы болады. <br />
Түрлі себептердің нәтижесінде бастапқы шарттардың есептеулер кезіндегі мәнінен ауытқуы – бастапқы ұйтқулар деп, осындай ұйтқулары бар жүйенің қозғалысын ұйтқыған қозғалыс деп атайды. Егер болмашы аз бастапқы ұйтқулар кезінде қандай да бір қозғалыс сипаттамаларының мәні, барлық келесі [[уақыт]] аралығында ұйтқымаған қозғалыс кезіндегі мәнінен айырмашылығы аз болса, онда осы сипаттамаға қатысты жүйенің қозғалысы орнықты деп аталады. Егер соншалықты аз (бірақ 0-ге тең емес) бастапқы ұйтқулар кезінде қарастырылып отырған сипаттаманың мәні уақыт өткен сайын өзінің ұйтқымаған қозғалыстағы мәнінен көбірек ауытқитын болса, онда осы сипаттамаға қатысты жүйе қозғалысы орнықсыз деп аталады. Қ. о-н анықтайтын шарттар орнықтылық критерийлері деп аталады.<br />
Әдебиет:<br />
* Меркин Д.Р., Введение в теорию устойчивости движения, 2 изд., М., 1976.<br />
Н. Қойшыбаев
