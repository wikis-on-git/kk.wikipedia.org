'''“Яшлық”''' – вокалды-аспаптық ансамбль. 1974 ж. Ұйғыр музыкалы комедия театрының жанында құрылған. Ансамбльдің көркемдік жетекшісі М.Ахмадиев болды. Репертуарлық негізін ұйғыр халық әндері, ұйғыр, қазақ композиторларының туындылары құрады. Ансамбль халық әндерін қазіргі музыкадағы жаңашыл ізденістердің дәстүрінде өңдеп, насихаттады. Концерттік бағдарламаларынан ТМД елдері композиторларының әндері де орын алды. “Я.” – 6-Бүкілодақтық эстрада артистерінің (1978, қазіргі Санкт-Петербург), саяси әндердің (1979, Ереван), 1-Бүкілодақтық соц. достас елдердің үздік орындаушылар байқауының (1979, Ялта), 12-Дүниежүз. жастар мен студенттердің Мәскеу фестивалінің (1985) дипломанты. Гастрольдік сапармен ТМД елдерінің көптеген қалаларында, сонымен қатар Венгрияда (1979), Болгарияда (1981), Румынияда (1984) болып, өнер көрсеткен. “Я.” ансамблі 1994 жылға дейін жұмыс істеді; қазір оның жастар тобы (Д.Ахмадиев, Д.Ахмадиева, Б.Саитов, т.б.) бар. Қазақстан Ленин комсомолы сыйл-ның лауреаты (1980).
