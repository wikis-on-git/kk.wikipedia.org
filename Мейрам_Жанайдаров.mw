ЖАНАЙДАРОВ Мейрам (1846, бұрынғы [[Ақмола]] обл. Атбасар уезі, Терісаққан болысы – 1921) – этнограф. Мұсылманша, орысша білім алып, [[Атбасар]] уезі бастығының көмекшісі болған. «[[Мың бір түнді]]» өлеңмен жырлап, 1895 ж. «[[Дала уәлаяты]]» газетінің бірнеше санына бастырған. Кейін болыс болып, ұзақ жыл ел билеу ісіне араласқан. Қазақ халқының материалдық мәдениетін зерттеумен айналысып, Ресейде өткен этногр. көрмелерге қатысқан. Қазақ киіз үйін, зергерлік бұйымдар мен киім-кешегін, ер-тұрманын, қару-жарағын, ит жүгіртіп, құс салған, ат жарыстырған салт-дәстүрін насихаттаумен шұғылданып, ірі мұражайларға тегін экспонаттар өткізген. Оның 1876 ж. шығыстанушылардың халықар. 3-конгресінің көрмесіне арнап, [[Санкт-Петербургке]] жіберген терезелі киіз үйінің бір нұсқасы қазір Ресейдің мемл. этнография мұражайында сақтаулы. Ж-тың «[[Үш дос]]» поэмасы, Мүслима қызбен айтысы, бірқатар өлеңдері Орт. ғыл. кітапхананың Қолжазбалар қорында сақтаулы. Қазақ шежіресін жинап, кітап етіп бастыру туралы мәселе қозғаған мақаласы 1912 ж. «[[Айқап]]» журналында жарияланып, «[[Мың бір түннің хикаясы]]» аталатын дастаны кейін екі рет (1986, 1994) жарық көрді.
