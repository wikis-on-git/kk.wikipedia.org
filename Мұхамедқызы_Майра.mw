
== Мұхамедқызы Майра ==
Майра Қытайдың Құлжа қаласында 9.5.1969 жылы туды. Ол ес біл-
гелі ән айтуға құмар. Қуыршақтарымен ойнағанда ыңылдап ән салып отыратын. Құлжада мектепте ол ең үздік оқушы атанды. Майра әндерді нақыштап, әсемдеп орындауды әкесінен үйренді. Әкесі Құлжадағы көркемөнер колледжіндегі пианино класына да шәкірттерге сабақ берді. Осында үш жылдай оқыған соң, Бейжіңнен келген профессор-ұстаздарға еріп, Майра сондағы Ұлттық университеттіне түседі. Университеттің музыка бөлімінде оқыған жылдарында Майра театр сахнасында үздік әншілік қабілетімен көзге түсті. Оның алғырлығы, парасатты мінез-құлқы ұстаздардың айырықша назарына ілінді. 1988 жылы Майра университеттегі оқуын аяқтады. Сол кезде тағы да Бүкілқытайлық әншілердің «Алтын драгун» атты жарысы ұйымдастырылды. Оның халық, эстрадалық және классикалық әндерді айту бойынша үш номинациясы бекітілді.
Майра соңғы номинацияға қатысып, алтын медальды жеңіп алды. Осындай ірі конкурстағы жеңісіне және оның білімділігіне сай Майра Мұхамедқызы университетте ұстаздыққа қалдырылды. Ол енді дәріс оқуға, студенттерді ән салу өнеріне үйретуге білегін сыбанып кірісті. Майраға доцент атағы берілді.Майра университетте оқып жүргенінде ағылшын тілін меңгерді. Ал италиян тілін өз талабымен үйренуге ұмтылды. Майра осылай өзін шетелдер тілінде конкурстарға қатысуға дайындады. Шетелдерге бару үшін халықаралық паспорт қажет. Бүкілқытайлық байқауға Майрамен бірге бес жас әншілер қатысты. Майра үшінші орынды иеленді. Белгіленген тәртіп бойынша алдыңғы екі орынға ие болған талапкерлердің үкіметтің қаражатымен шетелдегі байқауға барулары қамтамасыз етілген. Қалған үшеуі өздері жол қаражатын табуға тиісті болды. 
Ақыры 1994 жылы Мәскеу қаласындағы П.И. Чайковский атындағы әлемдегі үлкен Халықаралық жарысқа қатысуға Майра жолдама алып, паспортқа қол жеткізді. Жарысқа дайындық үстінде ол Алматыға келіп, профессор Надия Шариповамен кездеседі. Ұстаз Майраны үш ай бойы конкурстың бағдарламасына ылайықтап дайындауға кірісті.Ол Отанының топырағын басқанына көңілі мәре-сәре, төбесі көкке жеткендей. Конкурс үш турдан тұратын. Майра алғашқы екеуінен сүрінбей өтті. Үшіншісінің тұсында кенеттен ауырып қалды. Ол енді Бейжінге оралмады, есіл-дерті Алматыда тұрып, өнерін туған халқына арнауға шешті.Майра Алматыда аспирантураны да бітірді. Театрда үш жылдай қызмет атқарған соң, оның атағы елімізде де шырқай, өсе бастады. 1997 жылы Португалияда өткізілген дүниежүзілік байқауда Майра бірінші орынды жеңіп алды. 
1998 жылы П.И. Чайковский атындағы конкурсқа қатысқанында қола медальді иеленіп, лауреат атанды. Бұл оның Кеңес Одағындағы алғашқы әншілік жеңісі еді. Осыған ілесе Майра Давыдов атындағы арнайы ғылыми диплом алды. Елбасы Н.Ә. Назарбаев осыдан кейін Майра Мұхаммедқызына «Қазақстанның еңбек сіңірген әртісі» атағын беріп және оған 5 бөлмелі пәтер бөлуді Қалалық әкімшілікке тапсырды. Майраның театрда орындаған ең алғашқы опера партиясы – Джузеппе Вердидің «Травиата» операсындағы Виолета рөлі. Сол жолы оның партнері Мұрат Шалабаев болған-ды. Майра өзінің көп орындаған партияларының ішінде Виолетамен қатар: «Абайдағы» – Ажар, «Карменде» – Микаэла, «Фаустағы» – Маргарита, Донетцеттидің операсындағы Лучия рөлдерін аса бағалайды.2002 жылы Майра Мұхамедқызының әншілік дәрежесі тағы да бір саты биікке көтерілді. Франция елінің Шетел министрлігінен «Гранд опера» театрына әдейі шақырту келді.Майра Мұхамедқызының музыка өнеріндегі ерен еңбегіне орай Қазақстан Республикасының еңбегі сіңірген әртісі (1998 ж.), Тарлан (2000 ж.), ҚР мемлекеттік сыйлықтармен (2008 ж.) құрметті аталынды

'''әдебиет'''

*Кожиров Б. "Қазақ елінің атақты музыка өнерпаздары" 2010г
