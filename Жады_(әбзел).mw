'''ЖАЗЫ''' — айыр түйенің арқасына мініп жүру, жүк арту үшін салынатын арнайы әбзел. Жалғыз өркешті түйеге жүк артқанда, мінгенде арнайы ер-аут, ал айыр түйеге Ж. салады. Ж. ішіне қамыс, қоға салынып, киізден тігіледі. Оның сырт жағына сабау ағаштарды сірелейді. Ж. салынған түйенің терісі қажалмайды және жүкті де көп көтереді.
'''ЖАЗЫҚ''' — салыстырмалы биіктігі бірдей және геол. құрылымы біртектес жер бедерінің пішіні; Жер шары бедерінің басты бөліктерінің бірі. Құрлықтағы және мұхит пен теңіз түбіндегі (суасты Ж-ы, абиссальдік Ж.) әр түрлі биіктіктер мен тереңдіктерде кездеседі. Құрлықта Ж-тар абс. биіктіктеріне қарай ойысты (теңіз деңгейінен төмен жататын), ойпатты (абс. биікт. 200 м-ге дейін), қыратты (абс. биікт. 200-ден 500 м-ге дейін) және таулы-үстіртті (абс. биікт. 500 м-ден жоғары) болып ажыратылады. Жер бедеріне қарай тегіс, ылдилы, ойыс, дөңес Ж. деп бөледі. Бедер пішініне қарай жайпақ, сатылы, ойлы-қырлы, жонды-төбелі Ж. болып жіктеледі. Пайда болу тегіне қарай Ж-тың бастапқы, аккумуляттік, жанартаулық, денудациялық түрлері бар. Бастапқы Ж. теңіз суының қайтуы нәтижесінде құрлықта пайда болады (мыс., Каспий ойпаты ежелгі теңіз шөгінділерінен түзілген). Аккумуляттік Ж. жер бетінің төмен түскен тұстарына аллювийлік, көлдік, желдік, флювиогляциялық, т.б. борпылдақ жыныстар қат-қабатының ұзақ уақыт қорлануынан құралады. Жанартаулық Ж. базальтті лавалардың жойылуы нәтижесінде бұрынғы кедір-бұдырлардың тегістелуінен пайда болады. Денудациялық Ж. тау жыныстарының үгітіліп немесе су эрозиясына шалынып тегістелуінен құралады. Денудациялық Ж-тарда бұрынғы таулардың жұрнақтары жиі кездеседі (мыс., ұсақ шоқылы Сарыарқа жазығы). Ж. құрлықтардың 15 — 20%-ін алып жатыр. Жер бетіндегі ірі Ж-тар — Амазона, Шығ. Еуропа, Бат. Сібір және өлы Қытай жазығы. Олардың әрқайсысының аумақтары бірнеше млн. км2-ді құрайды. Қазақстандағы ірі Ж-тар: Ертіс, Есіл, Тобыл, Тұран.
Ж. Ахметов
'''ЖАЗЫҚ''' Меңаяққызы (1826, Шығ. Қазақстан обл. Шұбартау ауд. (қазіргі Аягөз ауд.) Бесбұлақ а. — 1863, сонда) — ақын. Бала кезінде шешек ауруы салдарынан екі көзінен айырылып, қасірет шегеді. Тағдырына мойымай, жастайынан ақындық жолға түседі, суырыпсалма ақындығымен елге танылады. Ж. өлеңдері Сарыарқа өңірі мен Жетісуға кеңінен таралады. А.Янушкевич 1864 ж. тамыздың 23-інде Ж-пен жүздесіп, оның өлеңдері мен толғауларын өз аузынан жазып алады. Ол ақын қыздың әдемі даусына, суырыпсалмашылық өнеріне, өлеңдерінің азаматтық үнінің айқындығы мен батылдығына тәнті болып, өзінің “Қазақ даласына жасалған саяхат туралы жазбаларында” (поляк тілінде — 1861, 1875; орыс тілінде — 1966; қазақ тілінде — 1979) Ж. туралы жылы лебіз білдіреді. Ж-тың шығармалары қазақ тілінде сақталмаған. Янушкевич кітабында поляк тілінде жарияланған. Ж-тың екі өлеңі (көрнекті орыс ақыны М.Цыбин орыс тіліне аударған) М.Мағауин құрастырып шығарған “Поэты Казахстана” жинағында 1978 ж. [[Ленинград]] қ-нда (қазіргі Санкт-Петербургте) тұңғыш рет жарық көрді. Қарапайым халықтың ауыр тұрмысын, ел билеушілер мен патша шенеуніктерінің зорлық-зомбылықтарын жырға қосқан “Туған елді таныстыру”, “Адольф Янушкевичке” атты бұл екі өлеңін 1995 ж. Мерғали Ыбырайұлы қазақ тіліне аударған. 
С. Қорабай
'''ЖАЗЫҚ ДЕНЕЛІ КЕНЕЛЕР''' (Tenuіpalpіdae) — акариформ кенелер отрядының бір тұқымдасы, ауыл шаруашылық дақылдарының зиянкестері. Ж. д. к-дің 800-дей түрі белгілі, 100-ден астам түрі Қазақстанның оңт. аудандарында көп таралған. Тұрқы 0,2 — 0,4 мм. Денесінің сырты қатайған, торлы кутикула қабатымен қапталған. Оның түсі жасылдау сары немесе қызыл болады. Ж. д. к-дің ауыз қуысы өсімдіктің эпидермисін шаншып, ішіндегі сөлін соруға бейімделген. Қштей ұрықтанып көбейеді. Кейбір түрлері денесінен сілекейлі сұйық зат, яғни өрмек жібін шығарып, өсімдіктің жапырағын, т.б. шырмап, сабағына жабысып, шоғыр құрып тіршілік етеді. Ж. д. к. (әсіресе, Cenopalus pulcher, Brevіpalus obovatus) жеміс ағаштарының, мақта, бақша, көкөніс ш-тарының және цитрусты дақылдардың зиянкестері болып саналынады. 
К. Дәуітбаева
'''ЖАЗЫҚТЫҚ'''  — геометрияның негізгі ұғымдарының бірі. Геометрияның жүйелі курсын тұжырымдағанда Ж. ұғымы бастапқы ұғым ретінде алынады, ал оның жанама анықтамасы геометрия аксиомаларында беріледі. Ж-тың кейбір сипаттамалық қасиеттері мынадай: 1) егер түзудің екі нүктесі Ж-та жатса, онда түзудің барлық нүктелері сол Ж-та жатады; 2) Ж. — берілген екі нүктеден бірдей қашықтықтағы нүктелердің жиыны. Ж. — бірінші реттік алгебралық бет. Ол декарттық координаттар жүйесінде 1-дәрежелі теңдеумен берілуі мүмкін. Ж-тың жалпы (толық) теңдеуі былай өрнектеледі: Ax+By+Cz+D=0, мұндағы A, B, C, D — тұрақтылар.
