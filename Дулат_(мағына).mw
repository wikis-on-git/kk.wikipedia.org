[[Дулат]]тардың ежелгі бабалары [[Үйсін]] (усун) мемлекетінің тарихымен тығыз байланысты. Өйткені, ежелгі Қытай деректерінде Дулат бірлестігін негіздеген Дулының үйсін [[күнби]]і [[Елжау би]]дің баласы болып табылатындығы туралы деректер бар. Осы мәліметтерге сүйенген [[Н.Мыңжан]]ұлы кезінде былай деп жазған болатын: «Үйсін күнбиі Елжау бидің он ұлы болған. Олардың ішінде [[Дулы]] (Датлұқ, Дұғлұ) деген ұлы қабілетті де, қайратты, соғыс өнеріне шебер қолбасы еді. Ол он мың аты әскермен өз алдына ауаша тұратын. Күнбидің тақ мұрагері ерте қайтыс болып кетіп, оның Жөнші (Күнсүй) би деген баласы жетім қалады. Күнбидің тақ мұрагері қайтыс боларда, әкесі Елжау биге: Жөнші биді тақ мұрагері етіп бекітуді өтінеді. Елжау би бұл өтінішке разылық білдіріп, Жөнші биді тақ мұрагері етіп бекітеді. Тақ мұрагері бола алмағанына наразы болған Дулы Жөнші биді өлтіруге сұқтанады. Бұл жағдайды байқаған күнби [[Елжау би]] Дулының өлтіріп тастауынан қауіптеніп, он мың әскермен Жөнші биді бөлек қояды. Елжау би он мың әскермен өзін қорғап ортада тұрады. Сонымен Үйсін елі өз ішінен үш ұлысқа бөлінеді, бірақ барлығы күнбиге бағынады» .
Бұл мәліметтен байқайтынымыз, Дулы басқарған тайпалық бірлестік үйсін одағының ішінде о бастан-ақ автономиялық түрде өмір сүрген. Н.Мыңжанұлы өзі айтып отырған үйсін күнбилер әулетін хронологиялық тұрғыдан көрсеткенде, мынадай мәліметтер береді: «Алғашқы күнбилер әулеті:
1. Нәнді би (б.з.б. 177-жылдан бұрын)→ 2. Нәнді бидің баласы Елжау би (б.з.б. 177 – б.з.б. 104-жылдар шамасында) → 3. Елжау бидің немересі Жөнші би (б.з.б. 104 – б.з.б. 93-жылдар шамасында) → 4. Елжау бидің немересі, Дулының баласы Оңғай би (б.з.б. 93 – б.з.б. 60-жылдарда)→ 5. Жөнші бидің ғұн әйелінен туған баласы Най би (б.з.б. 60 – б.з.б. 53-жылдарда)» .
Н.Мыңжанұлы үйсіндер туралы қытай дерегін қазақ тілінде айналымға қосқан алғашқы зерттеушілеріміздің бірі. Ол өзінің аталмыш еңбегінде осыған байланысты мынадай пікір айтқан еді: «Үйсін тарихының ең алғашқы дерегі «Хәннама. Дад-уан баянында» кездеседі. Бұдан соң «[[Хәннама. Батыс өңір баянында]]» «Үйсін елі» деген арнаулы тарау енгізіліп, үйсіндердің тарихы баяндалған. Үйсіндер Іле өзені алқабына қоныс аударудан бұрын, Дұнхуаң мен Чилян (Келен, Шүлен) тауы аралығын (қазіргі Хыши дәлізін) мекен етіп, көшпелі өмір өткізген, бұл кезде олар «[[Ғұн]]дардың батыс жағындағы шағын ел еді» .
Осы келтірілген қытай мәліметтері бойынша тарихшылар [[Т.Омарбеков]], [[Н. Мұқаметқанұлы]] Дулаттардың арғы тарихы ежелгі үйсіндердің этнонимімен тығыз байланысты екенін дәлелдеді. Ежелгі қытай деректерінде «[[Жұңго]]ның V- VІІІ ғғ. жазба деректерінде «дулат» деген ат дулу түрінде жазылған. Осы V- VІІІ ғғ. Жұңго тарихшылары дулу деп жазған халықты парсы авторлары «дұғлат», яки «дүкүлат» деп жазған. Дулу деген сөзді кейбір зерттеушілер тұғлұқ, дұғлы дегеннен шыққан деп топшылайды. Атақты шығыс зерттеушісі [[Н.Я. Бичурин]] мен [[Г.Е. Грумм-Гржимайло]]ның жазғанына қарағанда, біздің жыл санауымыздан 2 ғасыр бұрын өз алдына хандық құрған үйсін тайпалар одағында дулу тайпасы да болған. Үйсіннің күнмуы (күнбиі) қартайған шағында он ұлының үлкенін өз орнына тағайындайды, бірақ ол көп ұзамай дүниеден қайтады. Өлерінде ол орнын өзінің тұңғыш баласына беру туралы әкесіне тілек білдіреді. әкесі оның орнына әрі батыр, әрі тапқыр баласы Далуды қойғысы келсе де, көңілін қимай, уәде етеді. Қарт күнму тақ үшін таласта немересін Далу мерт етер деп ойлап, екеуіне де елмен қоса он мыңнан аса атты әскерді еншіге беріп... біреуін (немересін) Ыстықкөлге, Далуды Іленің бойына қондырады. Содан соң Далудың еншісіне тиген ел Дұлұ, Далұғ, Дулұғ аталып кетеді. Олар кейін дұғлат, дулат атанған» .
'''Қазақ ру-тайпаларының шығу тарихын шұқшия зерттеген [[Н.А. Аристов]] дулаттардың атауы басқа да Алтайдағы түркі ру-тайпалары тәрізді өзендердің атымен байланысты деп ойлайды.''' Оның айтуынша, дулаттар атауы осындағы Чарыш өзенінің солтүстік тармағы болып табылатын Тулат өзенінің атынан шыққан. Сондықтанда дулаттар Чарыш өзенінің солтүстік тармағынан ағып шығатын Кан өзенінің атымен аталған қаңлыларға жақын әрі туыс болып келеді және Үлкен ордадағы шежіре тарихы бұл екеуін әрқашан туыстар ретінде қарастырып келді . Н.А. Аристов дулулардың өте ертеректе пайда болғанын болгар (былғары) княздерінің тарихын мысалға келтіре отырып, дәлелдемек болады. Тегінде, - деп ойлайды ол, дулу руы б.з.дейінгі кезеңде өмір сүрсе керек, өйткені оның бір бөлігі екінші жүзжылдықта христиан дәуірінен кейін хундармен бірге [[Қытай]] аймағынан, қазіргі батыс Моңғолия аймағынан көшіп, батысқа ғұндармен бірге кеткен. Аттилланың патшалығы ыдырағаннан кейін дулулардың көсемдері ғұндардың және түркіленген [[угро-фин]] руларының одағы болып табылатын болгарлардың бір бөлігін басқарып, [[Дунай]] бойында Болгар патшалығын құрған. Ал V ғ. Батыс Моңғолияда Тянь-Шань мен Монғол Алтайының арасында қалған сол дулулардың бір бөлігі қытай тарихшыларының гаогюйлер ұрпақтарын баяндаған еңбектерінде тулу деген атпен көрініс береді . 
''«Дулу» этнонимін айтқан кезде онымен бірге «ашына» (ашина) және «түрік» атаулары қоса жүреді. Aшыналардың (ашиналардың) 500 отбасының Алтын тауға, яғни Алтай өңіріне барып нөнелерге бағынғаны белгілі. Ашыналар кезінде Үйсін одағымен көрші болған, бірге көшіп-қонған түркі тайпалары еді. Осыған байланысты қытай деректерінде ашыналардың көк бөріден шығуын көрсететін аңыздар қайталап беріледі. Оларды біз жоғарғы тараушада келтірдік. Нақтырақ айтар болсақ, қытай деректерінен мынадай жолдарды оқимыз: «Түріктердің арғы аталары Батыс Теңіздің оң жағын мекендеп, өз алдына ұлыс құрды. Олар Ғұндардың бір тармағы болса керек. Әулет есімі – Ашна... Кей деректерде: Түріктер асылында Пинлянда тұрған кірме ғулар еді. Олардың әулет есімі Ашна еді. Уй әулетінің патшасы Тәй-у сақаларды қырғанда, Ашна 500 отбасыны ертіп, нөнеге кірімтал болып, Алтын тауды мекендеді де, оларға темірші болды. Алтын таудың пішіні дулығаға келіңкірейді. Дулыға Түрік деп те аталады. Сондықтан Түрік олардың аты болып қалды дейді»''.
Бұл деректен байқайтынымыз, дулыға сөзімен түрік атауы бір болып шығады. Алайда, дулыға атауын ашина атауының орнына қолданатын зерттеушілер де бар. Біздің ойымызша, нөнелерге бағынышты болған аз үйлі ашыналарды кезінде Алтайдағы (Алтын таудағы) бірқатар түрік тайпалары қолдаған. Ашыналармен басқа тайпалардың одағы біресе түрік, біресе дулу немесе дулыға деп аталған болса керек. Алайда кейініректе, түріктер мен қаңлылар Алтай өңірінен батысқа қоныс аударған кезде, Жетісу бойындағы үйсін-сақ тайпаларын дулу деп атау әдетке айналған тәрізді. Дулу атауының Алтайдағы түріктерде емес, Үйсін елінде орнығу себебі, екі түрлі мәселемен байланысты деп ойлаймыз. Біріншіден, Үйсін елінің билік жүйесінде Дулы (Датлұқ, дұғлу) мемлекеттік билеу жүйесінде ең жоғарғы билеуші күнбиден кейінгі мансап болды. Қытай деректерінде бұл туралы былай деп жазылған: «2. Дулы, (Датлұқ, дұғлу) – Хән патшалығының бас уәзірі дәрежелес лауазым, Үйсін елінің әкімшілік бастығы, бұл лауазымға бір адам тағайындалды» . 
Бұл деректен аңғаратынымыз, дулы немесе дулу атауы [[Үйсін мемлекеті]]ндегі ең жоғарғы билеушіден кейінгі мемлекет басқарушысының мансап дәрежесі екен және бұл қызметке бір-ақ адам тағайындалған. Кейініректе Үйсін мемлекеті күйреп, оның орнына Түрік қағанаты және кейінірек Батыс Түрік қағанаты құрылған кезде мемлекетті күнбидің орнына ашинадан шыққан қағандар билейтін болды. Осындай жағдайда байырғы дулу қызметі енді қағанға бағынышты ұлыс басқарушысының немесе бірнеше ұлыстың басын біріктірген, алайда қағанатқа бағынышты ұлыстар одағының, конфедерациясының билеушісінің мансабын аңғартатын болды. 
Талас өзенінің бойындағы бес түріктердің одағы сондықтанда дулу деп аталды деген ойдамыз. Дулулар сонымен бірге кейініректе алашылар ([[Aлаш]]) деп аталса керек. Өйткені, Бестүрік немесе дулулар одағына кірген, кейіннен осы конфедерациядағы билікті басып алған түркеш тайпасы құрған ұлыс қытай тарихи деректерінде кейде Алаш ұлысы деп аталды. Үйсін елінде дулы немесе дұғлы қызметі екінші дәрежелі бірақ, мемлекетті қағаннан кейін басқаратын тұлғаның іс-әрекетін аңғартатын мансап болды. Сонымен бірге Үйсін елінде б.з.б. ІІІ ғ. – б.з. алғашқы ғасырларына дейінгі аралықта мемлекеттің билігін күнбилер әулетінің 10 ұрпағы болғанын қытай деректерінен біліп отырмыз. Ол деректерді кезінде Қытайдағы зерттеушілер пайдаланған болатын. Алғашқы күнбилер әулетін атап көрсеткен кезде алдымен ауызға Нәнді би түседі. Ол б.з.б. 177-жылдан бұрын билік жасаған екен. Одан кейін билікті Нәнді бидің баласы Елжау би алып, б.з.б. 177 – б.з.б. 104 жылдар шамасына дейін өз қолында ұстаған. Содан кейін билік басына Елжау бидің немерелері келген. Алғашқы немересі Жөнші би б.з.б.104 – б.з.б. 93-жылдар шамасына дейін билесе, одан кейін билікке келген екінші немере Дулының баласы Оңғай би б.з.б. 93 – б.з.б. 60-жылдар аралығында билікте болған екен. Осылайша үйсін тағын иемденуші күнбилер әулеті созылып кете береді . Бұл деректен байқап отырғанымыз, кезінде үйсіндерді билеушілер арасында Елжаудан тараған Дулының ұрпақтары тұр, яғни Дулы деген кісінің Үйсін мемлекеті құрамындағы билеушілер әулетінің қатарына жатқаны күдік тудырмайды. Тегінде үйсіндер шығыстан Іле бойына қоныс аударған кезде осы үйсін Дулыдан тараған ұрпақ өзінің мемлекеттік биліктегі ықпалын және беделін сақтап қалды. Нәтижесінде, жаңа қоныста үйсіндер сақтармен және ұлы иозілермен араласқан кезде, Дулының ұрпақтары жаңа тайпалар бірлестігін ұйымдастырған деуге негіз бар. Алайда, өздері түрік қағандарын тағайындайтын ашына әулетінен шықпағандықтан, Дулы әулетінен шыққан байырғы күнбилердің ұрпақтары екінші қатардағы билеушілер ретінде Батыс түрік жерінде өздерінің тайпалық одағын құрды. Дулулар  Ашина әулетінен шыққан қағандар тұқымымен ежелден-ақ олар үйсіндермен бірге көшіп-қонып жүргенде, аралас-құралас болды. Ашыналардың Моңғол Алтайына барып темір қорытып, жужандарға (нөнелерге) тәуелді болуы дулыларға да таныс нәрсе еді. Түрік деп аталған қауымның Алтай тауының дулығаға ұқсас болуына байланысты дулылар немесе дулығалар аталып кеткені тарихи деректен айқын болып отыр, яғни «түрік» деген сөздің балама атауы «дулы» болып қалыптасып кеткен еді. Бұл туралы біз жоғарыда нақтырақ айттық. Түріктердің дулы аталуы кейініректе [[Батыс Түрік қағанаты]]н негіздеген ру-тайпалардың бұл атауды өздерінің ортақ есімі ретінде жатсынбай қабылдауларына алып келді деп ойлаймыз. Оның үстіне Іле бойына көшіп келген үйсіндердің бір бөлігі жоғарыда айтқанымыздай, Елжау бидің немересі Дулыдан тараған ұрпаққа бағынып үйренген еді. Осындай екі жақты себептер Шу және Талас бойын мекендеген түрік тайпаларының бір бөлігін дулулар атануға итермеледі. Байқайтынымыз, дулу атанған тайпалар конфедерациясы бұл атауды ортақ есім ретінде қабылдап, өздерін дулулармыз деп атай бастады. Бұл кездегі дулулардың үстемдікке ие болуы туралы Қытайдағы [[Н.Мыңжан]]ұлы былай деп жазғанын тағы да еске саламыз: «Заманымыздың VІ-VІІ ғасырынан бастап бұрынғы Үйсін ордасына бағынған дулат тайпасы осы одақта үстем орынға шығып, бұл одақ дулаттар, яғни бес тайпалы дулаттар деген жаңа атпен аталды. Сонда да үйсін аты сақталып отырды, бірақ бұрынғы дәуірдегілерге қарағанда, жазба деректерде сирек кездесетін болды» . Дулулар мекендейтін аймақ тарихи деректерде Батыс Түрік деген атпен белгілі. Тегінде дулулар үйсіндерден кейін юебань бірлестігінде болып, онан соң Іле бойына қоныс аударған тәрізді. Қытай деректері бойынша юебань мемлекетінің территориясы үйсіндердің солтүстік-батыс жағында бұрын хунну билеушісіне тәуелді аймақта жатты. Ғалымдар осы деректі зерттей келе, батысқа қарай жылжыған хұндардың қалдықтары осында өздерінің юебань деп аталатын мемлекетін құрған. Бұл шамамен б.з. ІV ғ. немесе V ғасырдың басында өмір сүрген мемлекеттік бірлестік болса керек деген қорытындыға келіп отыр .
Белгілі қазақ ғалымы [[С.Аманжолов]] зерттеулерінде: «Ежелгі дәуірде [[дулат]]тар [[үйсін]]дер және [[қаңлы]]лар тәрізді дербес өмір кешті; оларда аса қуатты тайпалық патшалық (хандық) болған»,- деп тұжырымдай келе, Аристовтың «[[дулат]]» этнонимі Алтайдағы Тулат өзенінің атауымен шықты  деген пікірін алға тартады . Өз пікірін дәлелдеу үшін ол белгілі шығыстанушы [[Н.Ф.Катанов]]тың 1894 жылы Қазаннан жарық көрген «Этнографический обзор турецко-татарских племен» деп аталатын дәрістер жинағындағы мынадай пікірге жүгінеді: «Дулгасское царство существовало с VІ века до VІІІ в. по Р.Х., около 200 лет, в Тарбагатае и Южной Монголии. Столица этого царства находилась у подошвы Алтая. Руны или сибирская писаница, о которых я говорил вам... сегодня, принадлежали именно дулгассам. Дулгассы частью покорили, частью вытеснили племя жужан известных в Европе под именем обров или аваров, которые в ҮІІІ веке беспокоили даже Францию. Дулгасское царство сменилось уйгурским» .
Сонымен қатар [[С.Аманжолов]] өзінің зерттеулерінде 1894 жылғы Аристовтың зерттеу жұмысында айтылған дулулардың Аттилланың бастауымен болгар руларын басқарып, Дунайда патшалық құрғанын, сонымен бірге дулаттардың Моңғол Алтайындағы гаогюй тайпалары құрамында тулу деген атпен кездесетінін, ал VІІ ғасырдан бастап Батыс түріктің бес аймағын билеген бірлестік болғанын, сонымен бірге бұдан сәл бұрынырақ юебань деген түрік елінің құрамында үстем роль атқарғанын атап көрсетеді. Ол өзінің еңбегінде юебаньдар туралы хабардың жоқ болып кетуі гаогюйлердің батысқа жылжуымен және осы юебаньдықтарды басып алуымен байланысты екенін, мұнда да гаогюйлердің құрамындағы тулулардың аталатындығын атай келе, Тянь-Шань және Алтай таулары аралығындағы ҮІІ ғасырдағы Чуюе, Чу-ми, Чу-му-гунь, Чу-бань және тағы басқа руларды қытайлықтардың атап көрсететініне назар аударып, «тегінде бұл рулар ерекше шулықтар тобын ұйыстырып, бұрын дулулардың басшылығымен юебань халқын құраған» деген пікірге тоқталады. Осы мәселеде ғалым тағы да бұл рулардың дулу аймақтарына кіргендігін айта келе, қытай деректерінде шуншин-чубань тайпасының кейінгі дулаттардағы жаныс атауының байырғы түбірі, ал «чубань» этнонимінің кейінгі дулаттарға жақын албан және суан руларының түп қазығы болып табылатынын, бұл кейінгі чуй рулары қатарына жатқандығын чубань деген атпен олардың дулаттар билеген аймақтың құрамында болуы мүмкін екендігін Н.Аристовтың зерттеулеріне сүйене отырып мақұлдаған еді . 
Бұл пікірлерге ден қойғанда дулаттың жаныс және албан мен суан рулары ҮІІ ғасырда-ақ негізделген еді, - дегендей біржақты тұжырым жасау дұрыс емес. Аталған қазақ рулары ХІV-ХV ғасырларда негізделіп, ХҮ ғасырдан бері қарай қазіргі этноним-атаулармен атала бастағанын ұмытпағанымыз жөн болар.
Егер Н.Аристовтың өзін сөзбе-сөз қазақ тіліне аударып оқыр болсақ, мынадай пікірге кездесеміз: «Юебань мемлекеті қытай деректеріне қарағанда V ғ. батысқа І ғ. осы жер арқылы көшіп кеткен ғұндардың қалдықтары мекендеген ел еді. VІІ ғ. бұл аймақты ерекше түрік тайпаларына жататын, сондықтанда чулықтар деп аталған чу-юе, чу-ми, чу-мугунь, чу-бань ұрпақтары мекендеген еді. Көп кешікпей-ақ түрік-тукюлардың күшеюіне байланысты олардың хандарының ұрпақтары және олардың кең иеліктері екі бөлікке – шығысқа және батысқа бөлінді. Жоғарыда аталған шулық түркі тайпалары және олар мекендеген жерлер Шығыс түрік хандарына бағынды. шулықтар билеген батысқа қарай жатқан жерлер, сондай-ақ, Монғол Алтайының батыс қыраттарында көшіп жүрген кейбір теле тайпалары Батыс түрік хандарына бағынды және дулулардың бес аймағы құрамына кірді. Болгар княздерінің әйгілі олардың Именигі бойынша дуло руына жатуы, гаогюй руларының ішінде Ү ғ. тулу руының өмір сүруі, VІІ ғ. Бес Батыс түрік аймақтарының дулу аймақтары деп аталуы және онан соң қазіргі кезеңде көп санды дулаттар ұрпақтарының болуы – осының бәрі дулулардың қуатты ұрпақтары және одағы хұндардың кезінде-ақ олардың батыс бөлігіндегі иеліктерінде өмір сүрген деп айтуға жеткілікті негіз береді. Олардың құрамындағы шу рулары хұнндар батысқа кеткен соң І ғ. соңында немесе ІІ ғ. осында қалып қойған дулу рулары юебань иеліктерін құрады. Олардың күштілігі сондай, жужандарды жаулап алды және V ғ. оларға қарсы Қытаймен одақтасты. V ғ. соңында юебаньдарға басып кірген гаогюйлер бұл иеліктің өз бетінше өмір сүруіне мүмкіндік бермеді және сондықтанда гаогюй руларының құрамында тулу қалып қойды. Түрік тукюлардың күшеюіне байланысты гаогюйліктер Селенгаға және Хангайға қайтып келді, Юебанның байырғы халқы түргештердің, кергештердің және тағы басқа дулулардың бес аймақтарының араласқан тайпаларын құрады» . 
Жалпы [[С.Аманжолов]]тың бұл пікірлері негізсіз емес, өйткені осыған ұқсас тұжырымдарды белгілі зерттеуші [[Г.Е. Грумм-Гржимайло]]ның да айтқанын білеміз. Оған назар аударған [[С.Аманжолов]] белгілі ғалымның чуюэ тайпасының кейінгі қазақ наймандарының садыр руында, ал чуми тайпасының Кіші жүз қазақтарындағы шөмекейлерде атау ретінде кездесетінін және дулулардың, қазіргі дулаттардың  және шатолардың бұрынғы атауы болып табылатындығы туралы пікірлерін мақұлдау түрінде тұжырымдар жасаған еді. 
Бүгінгі күні тарихымызда тәуелсіз ойлау орныққан жағдайда кейінгі қазақ ру-тайпалары қайдан, нақты алғанда қандай ежелгі тайпалық бірлестіктерден шыққан?- деген сауалға жауап іздейтін уақыт туды. Онсыз біз қазақ халқының этникалық қалыптасу процесіндегі үздіксіз жүйені анықтай алмаймыз. Осыған келісетін болсақ, [[С.Аманжолов]]тың орыс ғалымдарының зерттеулеріне сүйене отырып, ру-тайпаларымыздың түркілер дәуіріндегі тамырларын іздестіруге жасаған әрекеттері әрине мақұлдауға тұрарлық. Алайда бұл айтылғандар сонымен қатар белгілі ғалымның ұсыныстарын және болжамдарын тереңдете зерттеуге де бағыт береді. 
[[С.Аманжолов]]тың зерттеулеріндегі аса бағалы тұжырым – оның академик [[В.В.Бартольд]]тың дулуларды моңғолданған тайпалар қатарына жатқызған пікіріне қарсы айтылған қорытындылары дер едік. Ол өзінің пікірін мынандай топшылаумен аяқтаған болатын: егер де дулу немесе тулу тайпасы V-VІ ғасырларда-ақ [[Жетісу]]да өмір сүріп және қазір де сонда мекендеп жатқанын ескерсек, және чу-бань, чу-му-гунь, чу-ми атты шу тайпаларымен одақта болғанын және оларды қазіргі дулат тайпасының бұтағы болып табылатын суандармен, сондай-ақ [[Кіші жүз]]дегі шөмекейлермен, [[Орта жүз]]дегі шимойындармен салыстыра қарастырар болсақ, онда меніңше, қазақтың [[дулат]] тайпасының моңғолдардан шыққаны туралы мәселе өзінен-өзі жоққа шығарылады, және сөз жоқ академик [[В.Бартольд]]тың пікірі негізсіз болып шығады  деген еді. 
Сонымен қатар [[С.Аманжолов]] [[Махмұд Қашқари]]дың ХІ ғасырдағы еңбегінде кездесетін «чигиль» этнонимін кейінгі [[Шапырашты]]ның бұтағының немесе [[Дулат]]тың өзіндегі [[Шымыр]]лардың түп атаулары ретінде қарастырған пікірі де назар аудартады. Мұндайда соңғы жылдары Қытайдағы қазақ тарихшылары жазып жүрген еңбектерде айтылған ой-пікірлер де еріксіз еске түседі. Кезінде Қытайдағы тарихшы ағамыз Н.Мыңжан қытай деректерінде аталатын [[жаныс]], [[ысты]], шығыл-[[шыбыл]] (Шуйе), [[шымыр]], [[ботбай]], [[шимойын]] және тағы басқа тайпалардың орналасу аймақтарын айта келе, олардың бәрін байырғы қазақ шежіресінде айтылғандай, [[үйсін]]дерден және [[дулат]]тардан тарайтын тайпаларға жатқызған еді. Сонымен бірге ол қойлау және шимойын атты кезінде [[Бес түрік]]тің, яғни Бес дулаттың құрамына кірген тайпалардың кейіннен қазақтағы [[абақ-керей]]дің ішіндегі белді тайпаларға айналғанын атап көрсеткен болатын . Қазақстанда тарих ғылымдарының кандидаты дәрежесін алу үшін [[Түргеш қағанаты]] тарихынан диссертация қорғаған [[Ә.Дәулетхан]]  [[Бес түрік]]тің немесе Бес дулаттың құрамына кіретін ру-тайпалардың атын қытайшадан аударып, мүмкіндігінше қазіргі [[қазақ рулары]]ның атауына бейімдеп берді. Ә.Дәулетхан зерттеуінде [[Шимойын]] (Шу мукүн), Қойлау (Ху Лушы), [[Ысты]] (Ш Шыти), Туркеш-Алаш (Ту Шишы Хелошы), [[Жаныс]]-Шопан (Шу Нишы Шубан) тәрізді ұлыстар аттары айтылған. Зерттеушінің мұндай деректерінен кейінгі қазақ ру-тайпаларының арғы бабаларын ежелгі түркі тайпалары арасынан іздестіру әрекетін айқын байқаймыз. Ол өзінің зерттеулерінде жоғарыдағы [[Н.Мыңжан]]ның пікіріне сүйене отырып, «[[Қазақ шежіресі]]нен хабардар адамдар бұл тұжырымға күмәнмен қарай алмас, өйткені арғы тарихты айтпағанның өзінде [[Алтын Орда]] дәуірінен бері қарайғы халықтар мен ұлттардың қалыптасуында көрнекті рөл ойнаған [[ноғай]], [[өзбек]], шағатайлардың ұлттар мен ұлыстарға ат болып қалғаны көз алдымыздағы өмір шындығы емес пе еді», - деп атап көрсетеді . 
Ежелгі заманда [[Дулат]]тың сөзі «Дулу» («Дуло») аталып, кейініректе, «т» көптік жұрнағы жалғанып, қазіргі заманға монғол дәуірінен беріде ғана «Дулат» болып жетті. ҮІ-ҮІІ ғасырларда дулулар бірлестігін қазіргі дулаттың [[Сиқым]], [[Жаныс]], [[Шымыр]], [[Ботпай]] аталатын төрт атасы құраған жоқ. Бес түрік тайпасы кірген бұл одаққа мүлде басқаша аталатын тайпалар кірді. Мынаны да ескермеске болмайды, түркілердің ғана емес, тұңғыс-манчжур, моңғол, қарақытай, араб, соғды-парсы тайпаларының ықпалына түскен дулаттарды құраған әртүрлі рулық-тайпалық бірлестіктер зерттеушілер еңбектерінде этникалық тұрғыдан басқа этностарға жатқызылып жүр. Мұның өзі байырғы дулу құрамындағы рулар мен тайпалардың басқа этностарға уақытша болса да бағынышты болуымен тікелей байланысты екендігі түсінікті. 
Бұл мәселенің маңыздылығы сондай, Түркі дәуіріндегі дулулардың тарихын зерттеумен айналысқан ғалымдардың бәрі осы айтылғандарды өз еңбектерінде талдауға мәжбүр болды. Мысалға, профессор [[С.Аманжолов]]тың пікірлерін алайық. Оның ойынша, [[дулат]]тар Ү-ҮІІІ ғғ. [[Орхон-Енисей]] түріктерінің моңғол дәуірінен бұрын [[дулу]] деп аталған тайпалық бірлестігінің тікелей мұрагерлері және олар өздерінің есімін Батыс түріктің қағаны 653 ж. өлген [[Дулу]]дың атынан қабылдаған. Өзінің бұл тұжырымын негіздегенде ғалым, кезінде академик [[В.Бартольд]]тың осы [[Дулу]] қағанға көптеген тайпалар, сондай-ақ қырғыздар да бағынғандығын атап көрсететіндігін дәлел ретінде көлденең тартады . Бұл айтылған пікірлер шын мәнінде негізсіз емес. Алайда, мұндай мақұлдаудан кейінгі дулаттар құрамындағы немесе қазақ дулаттарына жақын албан, суан тәрізді тайпалар және тағы да басқа жоғарыда аталған қазақ тайпаларындағы рулық тармақтар ежелгі түркі дәуіріндегі ру бұтақтарынан ешбір өзгеріссіз, жүйелі түрде келіп шыққан деген біржақты пікірді туындату тарихи шындыққа қиянат болар еді. Дегенменде С.Аманжолов айтқандай, кейінгі қазақ тайпаларының түп тамырының бұрынғы түркі этностарына алып баратынын, кейінгі қазақтардағы тарихи шежіреде айтылатын тарихи сананың негіздері бұрынғы түркі этнонимдерінен бастау алатындығын теріске шығару әділетсіздік болар еді. 
Сондықтанда ҮІ-ҮІІ ғғ. дулулар одағында негізінен алғанда бес ұлыс бас қосқан болса, ал кейінгі ХҮІ ғ. басталатын дулаттар шежіресінде бұл тайпадан 4 атаның тарайтынын байқаймыз. Кейінгі қазақ шежіресіндегі 4 атаны дәлірек айтсақ, [[Сиқым]], [[Жаныс]], [[Ботбай]], [[Шымыр]]. ХҮ-ХҮІ ғғ. кейін қалыптасқан Дулат құрамындағы аталар бабаларының түп тамырын баяғы Дулулардан ала тұрса да, олардың Қазақ хандығы тұсындағы рулық-тайпалық құрылымы әртүрлі үрдістер барысында мүлде өзгеріп кеткен болатын. Сондықтанда Түркі дәуіріндегі ежелгі дулулардан кейінгі қазақ Дулатындағы 4 атаны айна қатесіз іздестіру тарихи нәтиже бере қоймайды. 
Жалпы алғанда, осындай ерекшеліктерді ескере отырып, ежелгі түркі дулуларымен кейінгі қазақ дулаттарының арасында этникалық тұрғыдан да және орналасу аймағы жағынан да тарихи сабақтастықтың байқалатындығын мойындағанымыз жөн деп ойлаймыз. 
Тегінде дулулар батысқа Іле, Шу бойына жылжыған кезде осы юебаньдардың мемлекетінің территориясынан өткен. Дулулар одағы Түрік қағанаты жойылған соң, яғни 535-551 жылдар аралығында батысқа ауған түрік тайпаларын біріктіріп, Батыс Түрік деп аталды . Түріктердің бұрынғы жерлерін құйғырлар (ұйғырлар) басып алды. Қытай деректерінде батыс түріктердің, яғни дулулар одағының құрылуының алғышарттары біршама жақсы баяндалған. Оларда мынадай жолдар бар: «Батыс түріктің арғы атасы – Нағыд Түрік шадтың немересі Тұрұм. Лауазымы Тай Ябғұ. Оның үлкен ұлы Түмен Ел қаған, екінші ұлы – Істемі. Істемінің ұлы – Тарду қаған, Бұқа қаған деп те аталады. Бастапқыда Шығыс түрікпен бірге Үйсіннің байырғы мекеніне бөлініп қоныстанды. Шығыс жағы Түрікке, батысы Лейжу теңізіне, оңтүстігі Шәлік еліне, солтүстігі Қаңғайға тіреледі, астанаға солтүстігінен жеті мың ли қашық. Агни елінен солтүстік-батысқа қарай жеті күн жүргенде, оның күнгей ордасына, солтүстікке қарай сегіз күн жүргенде, оның теріскей ордасына (Бесбалыққа) жетуге болады. Түрік, Нүшбе, Қарлық, Чоңұт, Чұмұл, Үбір сияқты аталар аралас қоныстанды. Ғұрып-салты Түріктермен барандас, тек тілдерінде болар-болмас айырмашылық бар» . 
Міне, Батыс түріктің орналасқан аймағы қытай деректерінде осылайша айқын көрсетілген. Бұл аймақтың шығыс бөлігінде дулу одағына қарайтын түркі тайпалары қоныстанған болатын. Қытай деректерінде түрік деп Бес түрік-Дулу одағын айтып отыр.
Қытай деректерінде осы түркі тайпаларының салт-дәстүріне байланысты төмендегідей деректер сақталған: «Олардың салты: мал шаруашылығымен шұғылданады, тұрақты қонысы болмайды, судың тұнығын, шөптің сонысын қуып көшіп отырады. Күмбез пішінді киіз үйде тұрады. Шаштарын жайып, етегін сол жағына қайырып жүреді. Ет жеп, ақ ішеді. Теріден тігілген, жүннен тоқылған киім киеді. Қарттарды сыйламайды, қару-қайраты барларды қадірлейді. Ұлықтарының үлкені – ябғұ, одан кейінгісі – шад-тегін, одан кейінгісі – елтебер, одан кейінгісі – тұдынбер. Барлығы төменгі шенділермен қосқанда 28 дәреже. Олар бұл шенге мұрагерлікпен ие болады. (Қару-жарақтан) мүйіз нақышты садақ, ысқырма жебе, сауыт, найза, қылыш, семсер бар. Атқа мықты, садақ тартуға шебер. Табиғаты – жауыз. Жазуы жоқ. Ағашқа кертілген белгі куәлік етіледі. Жорыққа немесе барымтаға шығу үшін айдың толуын күтеді. Олардың заңында бүлік жасағандар, кісі өлтіргендер өлім жазасымен жазаланады. Зинақорға ақтау жазасын және белін үзу жазасын бұйырады. Көз шықса, айыпты қызын береді. Егер қызы болмаса, әйелінің дүние-мүлкімен құн төлейді. Ал дененің басқа бір мүшесін зақымдаса, онда жылқы төлейді. Зат ұрлаушы сол ұрлаған нәрсесінің құнын он есе етіп қайтарады. Өлген адамның мәйіті киіз үйге жайғастырылады. Үй ішіндегілермен жақын туыстары құрбандыққа мүйізді ірі қара, жылқы шалып, дауыс сала үйді айналады. Теміртекпен беттерін жыртады. Қанмен жас қосыла төгіледі. Жоқтау рәсімін жеті реттен кейін аяқтайды. Содан кейін күннің сәтін таңдап, мәйітті атының үстіне қойып өртейді де, сүйек күлін жиып алып, жерге көмеді, қабір басына белгі ретінде қадақ орнатылады. Оның үстіне үй тұрғызылып, оның ішіне, өлген адамның бейнесі және оның тірі кезінде өткерген шайқастары баяндалған суреттер салынады. Әдетте егер ол бір адам өлтірсе, онда бір тас қойылады. Кейбіреуінде ондай тастар жүзге, тіпті мыңға жетеді. Әкесі, ағасы қайтыс болса, баласы, аға-бауырының баласы, бауырлары өгей шешелеріне жеңеше-жеңгелеріне үйлене береді. Мамырдың ортасында құрбандыққа көп қой және жылқы шалады. Ерлері чупу дейтін ұтысты, әйелдері тепкіш ойнағанды ұнатады. Қымызды мас болғандарынша ішеді, дәурігіп өлең айтысады. Жын-шайтан дегендерден қорқады, аруақты сыйлайды, бақсыға сенеді. Соғыста өлгенді даңқ, ауырып өлгенді намыс санайды. Олардың салты жалпы ғұндармен бірдей» . Көшпелі түріктердің дәлірек айтсақ, байырғы дулулардың мінез-құлқындағы ғұрып-әдеттер қытайлар тарапынан негізінен алғанда жағымсыз бағаланып, олар өздерінің сипаттамаларын сыни тұрғыдан жазған. Себебі  түріктер өздерінің этникалық болмысы жағынан мүлде басқа, оның үстіне көшпелі халық болды, қытаймен көбіне жаулық қатынаста болған.
