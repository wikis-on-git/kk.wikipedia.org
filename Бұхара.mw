Бұхара – Өзбекстан Республикасындағы қала, Бұхара облысының орталығы. Қызылқұм шөлінің оңтүстік шетінде, Зарафшан өзенінің батысында теңіз деңгейінен 226 м биіктікте орналасқан. Халқы 237,6 мың адам (1995). Біздің заманымыздан бұрынғы 1-мыңжылдықтың орта шенінде іргесі қаланып, бастапқы кезде соғды тілінде Нумижкат деп аталған. Бұхара атауы жазба деректерде 5 ғасырдан бастап кездеседі. 709 ж. арабтар басып алған кезде, ол Орталық Азиядағы ірі сауда және мәдениет орталығы болған. 8 – 10 ғасырларда Самани әулеті мемлекетінің астанасы болды. 10 ғасырдың аяғында Қарахан әулетіне, 12 ғасырдың ортасында қарақытайларға бағынды, 13 ғасырдың басында Хорезмшаһы Мұхаммедтің иелігіне айналды. 1220 ж. Шыңғыс хан әскерлері жаулап алды. 1370 жылдан Темір, ал 16 ғасырда Шайбани әулеті мемлекеттерінің құрамына кірді. 16 ғасырдың ортасынан 1920 жылға дейін Бұхар хандығының, 1920 – 24 ж. Бұхар Халық Кеңес Республикасының астанасы болды. Қазіргі Бұхара – ірі өнеркәсіп және мәдени орталық. Бұхарада әлемдік ғылым мен мәдениетке үлкен үлес қосқан Әбу Әли ибн Сина, Бұхари, Рудаки, т.б. өмір сүрген. 1996 ж. ЮНЕСКО Бұхараны әлемдік мәдениет ошағы болған қалалардың қатарына қосып, оны өз қамқорлығына алатынын мәлімдеген. Бұхарадағы медреселерде бірқатар қазақ зиялылары білім алған. Қалада тарихи өлкетану, халық өнері мұаржайлары, ибн Сина мұражайы бар. 
[[Санат:Өзбекстан қалалары]]
