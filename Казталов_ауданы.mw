Казталов ауданы Батыс Қазақстан облысының оңтүстік - батыс аумағында орналасқан. Оңтүстігінде Нарын құмына шектесе Бөкей ордасы, оңтүстік - батысында Жәнібек, батысында, солтүстік батысында Ресейдің Саратов облысы Александров-Гай, солтүстігінде Тасқала, солтүстік - шығысында Ақжайық, шығысында Жаңақала аудандарымен шектесіп, 48о солтүстік ендік, 49о шығыс бойлық аралығын алып жатыр. Жері солтүстіктен оңтүстікке қарай 190 км, ал батыстан шығысқа қарай 230 км. созылған. Еділ, Жайық өзендері аралығында орналасқан  жері шөлді, шөлейтті аумаққа жатады. Негізінен жазық дала болғанымен, ойдым-ойдым сорлары, жайылымы өте мол, өзендерінің жайылмаларында мол шабындық көлдері бар ежелден мал шаруашылығы дамыған атақоныс.

Ауданның жалпы аумағы 1 860 581 га. Аудан орталығы Казталов ауылы Орал қаласынан оңтүстік батыс бағытында 330 км жерде орналасқан. Аудан аумағымен Чапаев-Жалпақтал-Казталов-Жәнібек республикалық автомобиль жолы, ИнтерГаз Орталық Азия жоғары қысымды газ магистраль желісі өтеді. Аудан орталығы Казталов ауылы Сарыөзеннің жағасында Қарасу иінінде орналасқан. Казталов ауылының солтүстігінде 14 км жерде РФ шекарасы өтеді. Ауданда 16 ауылдық округ, 54 елді мекен бар. Аудан халқы 01.01.2009 жылғы мәлімет бойынша 33277 адам.

1997 ж. 1 маусымда Қазақстан Республикасы Президенті Жарлығымен бұрынғы Жалпақтал ауданы Казталов ауданына қосылды. 

Ауданның ауыл шаруашылық телімдерінің көлемі -1769200 гектар. Негізгі саласы-мал шаруашылығы. Аудан бойынша 455 шаруа қожалығы, 1 өңдірістік кооператив, 6 шектеулі серіктестігі, 782  жеке кәсіпкер тіркелген. Сондай-ақ халыққа қызмет көрсеттетін 11 шағын цех, 3 наубайхана жұмыс істейді.

Аудан бойынша 47 мектеп, (24 орта, 5 негізгі және 18 бастауыш) 1 кәсіптік мектеп, жасөспірімдер спорт мектебі бар. Сонымен қатар, жыл сайын ауданда мектепке дейінгі мекемелер желісі кеңейтіліп, күні бүгін 9 балабақша мен  15 шағын орталықтарда 3-5 жас аралығындағы балалардың 86 % тәрбиеленіп отыр.  Ауданда тәрбие жұмыстар орталығы және балалар-жасөспірімдер туризмі және экология орталығы жұмыс істейді. Жалпы мектептерде 6549 оқушылар оқиды. Тегін ыстық тамақпен 3311 оқушы қамтылып отыр. Балалардың жазғы демалысын пайдалы әрі көңілді өткізу үшін ауданда «Ақкөл», «Ақпәтер», «Қайыңды» демалыс лагерлері және «Алау»  туристік лагері  жұмыс жасап келеді. 

Барлық жалпы орта білім беретін мектептер электронды оқулықтармен қамтылған. Сонғы жылдары 9 мекетеп мультимедиалық кабинетпен жабдықталып, 26 физика, 18 химия және биология кабинеттеріне жаңа көрнекі құралдар алынды. Аудан бойынша 14 мектепке интернатқа оқушыларды тасымалдау үшін автокөлік алынып берілді.

Денсаулық сақтау саласы бойынша ауданда 2 орталық аурухана, 1 туберкулезге қарсы  ауруханасы, 14 дәрігерлік амбулатория, 33 медициналық пункт бар. Оларда 43 дәрігер, 248 орта буын медицина қызметкерлері жұмыс істейді. Ауруханалар мен дәрігерлік амбулаториялар соңғы заманға медициналық жабдықтармен қамтамасы етілген. Барлық дәрігерлік амбулаторияларда «Жедел жәрдем» автокөлігі бар.

Аудан бойынша 46 кітапхана, 28 мәдениет үйі мен клубтар, 7 киноқондырғы және 1 облыстық тарихи өлкетану мұражайына бағынысты Көктерек ауылдық мұражайы халыққа мәдени қызмет көрсетеді. Соңғы үш жылда аудан көлемінде 10 мәдениет үйі күрделі жөндеуден өткізіліп, пайдалануға берілді. 2009 жылы Ақпәтер, Әжібай, Болашақ, Қараоба мәдениет үйлері күрделі жөндеуден өткізілмекші.  

Аудан аумағында 18 елді мекен табиғи газбен, сондай-ақ 9 ауыл «Таза су» бағдарламасы бойынша ауыз сумен қамтылған.

Осы өңірден еліміздің көрнекті мемлекет, қоғам қайраткерлері өсіп шықты. Олардың қатарында ғалымдар Сухан Камалов, Қажым Басымов мемлекет қайраткері Кенжебек Меңдалиев, өнер тарландары Хадиша Бөкеева, Жайсаң Ақбай, Қатимолла Бердығалиев, және басқа да белгілі адамдарды атауға болады.
[[Санат:Қазақстан аудандары]] [[Санат:Батыс Қазақстан облысы]]
