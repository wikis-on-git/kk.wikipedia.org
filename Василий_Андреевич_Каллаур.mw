КАЛЛАУР Василий Андреевич (1838 ж.ш. – 1918/19) – шығыстанушы ғалым. [[[[Археология]]]] әуесқойларының [[Түркістан]] үйірмесіне (АӘТҮ) белсене қатысушы. К. Қазан төңкерісі қарсаңында қазақ халқының тарихы жөнінде нақты материалдарды жинастыруға үлес қосты. 1876 ж. Әулиеата уезінің, 19 ғ-дың 90-жылдың соңынан Перовск уезінің бастығы болды. 1908–09 ж. Киевке қоныс аударды. Өмірінің соңында [[Мәскеу]] маңында тұрды. К. 1895–1908 ж. АӘТҮ-нің «Хаттамаларында» 20-дан астам баяндамасы мен хабарламасын жариялады. Өзі алғаш ашқан [[Жетісу]]дағы ежелгі түркі сына жазулары жөнінде АӘТҮ-ге хабарлады. К. Қазақстанның оңт-ндегі көптеген археол. ескерткіштерді тізімге алып, тарихи топография мен топонимика тұрғысынан зерттеді. Ол Әулиеата уезіндегі сауда жолдарының жоспарын жасаған; оларды Тараздан Шығыс Түркістанға қарай асатын ежелгі жолдармен жалғасатынын көрсетіп, ортағасырлық араб саяхатшыларының жол анықтамаларында көрсетілген жер-су атауларын қазіргі аттарымен, тұрған жерімен салыстырып қарастырды. Көптеген бекіністер мен қорғандардың қираған орындарында (Сунақата, Асанас, Құймакент, т.б.) зерттеулер жүргізді. 1901–02 ж. Перовск уезінің Сауран, Приречной, т.б. болыстарындағы қираған ежелгі қ-лардың орнын барлап, картаға түсірді. К. орта ғасырлардағы шығыс қолжазбаларын, халық аңыздары мен фольклорлық материалдарды жинады.
