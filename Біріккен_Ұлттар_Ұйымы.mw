                                   ҚАЗАҚСТАН ЖӘНЕ БІРІККЕН ҰЛТТАР ҰЙЫМЫ 
Біріккен Ұлттар Ұйымы – екінші дүниежүзілік соғыстан кейін КСРО, АҚШ, Қытай және Ұлыбри¬тания мемлекет¬тері¬нің белсенділік таны¬туымен құрылған  халықаралық ұйым. Ұзақ жылдардан бері әлемде бейбітшілік пен қауіпсіздікті қамтамасыз етуде ерекше рөл атқарып келе жатқан бұл Ұйымның дүниеге келуі оңай бола қойған жоқ, бақандай төрт жылдан астам уақытқа созылды. Осы жылдар ішінде аталған елдердің басшылары, сыртқы істер министрлері талай мәрте бас қосып, Ұйымның мақсаттары мен міндеттерін талқылады. Сол кездесулердің барлығы қызу пікірталас жағдайында өткені тарихтан белгілі. 
Біріккен Ұлттар Ұйымының ең басты әрі негізгі құжаты  оның Жарғысы болып табылады. Тарихи деректерді алға тартсақ, Ұйым Жарғысының жобасы КСРО, АҚШ, Қытай және Ұлыбритания мемлекеттері өкілдерінің қатысуымен жасалған. Құжат бес тілде –  орыс, ағылшын, қытай, фран¬цуз және испан тілдерінде дайындалып, оған 1945 жылдың 26 маусымында Сан-Франциско конференциясында 51 мемлекет қол қойды. Ал Жарғы сол жылдың 24 қазанында аталмыш конференцияға қатысушы елдердің Жарғыны ратификация¬лауларына байланысты күшіне енгізілді. Содан бері 24 қазан халықаралық қоғамдас¬тықта Біріккен Ұлттар Ұйымының құрылған күні ретінде кеңінен аталып өтіп жүр. 
Көзі қарақты көпшілікке жақсы таныс, Ұйымға мүше барлық мемлекеттер кіретін Бас Ассамблея Біріккен Ұлттар Ұйымының бас органы саналады. БҰҰ-ға мүше елдердің әрқайсысы шешім қабылдау кезінде бір дауысқа иелік етеді. Жалпыға ортақ ерекше маңызды мәселелер, атап айтқанда, бейбіт¬шілік пен қауіпсіздік, Ұйымға жаңа мүше¬лер мен оның бюджетін қабылдау мәселе¬лері БҰҰ-ға мүше мемлекеттердің үштен екісі қатысып, дауыс беру қорытындысы бойынша шешіледі. Сондай-ақ Бас Ас¬самблея Ұйымның бюджетін қарап, бекітеді. Ұйымның әртүрлі органдарына мүшелер Қауіпсіздік Кеңесінің ұсынуымен БҰҰ-ның Бас хатшысын сайлайды.  Бүгінде Қауіп¬сіздік Кеңесіне Ресей, АҚШ, Қытай, Ұлыбритания және Франция мемлекеттері тұрақты мүше. Осы тұста айта кетейік, біраз жылдардан бері Қауіпсіздік Кеңесінің мүшелері қатарын көбейту жөнінде мәселе қозғалып жүр. Бірақ әзірше ол шешімін тапқан жоқ. 
Бас Ассамблеядан төмен тұрған орган¬дар көп. Олардың атқаратын қызметтері де саналуан. Қазіргі кезде Бас Ассамблеяның алты бас комитеті жұмыс істейді. Әрқайсы¬сының айналысатын мәселелері бөлек болып келеді. Мысалы, бірінші комитет қарусыздану және халықаралық қауіпсіздік мәселелерімен, екінші комитет экономи¬калық және қаржы, үшінші комитет әлеуметтік, гуманитарлық және мәдениет, төртінші комитет арнайы саяси және отарсыздандыру, бесінші комитет әкімшілік және бюджет, ал алтыншы комитет құқық мәселелерімен айналысады. Бас Ассамблея¬ның күн тәртібіндегі мәселелердің басым көпшілігі осы бас комитеттерде қаралып, одан кейін баяндама түрінде комитеттердің отырыстарында бекітуге ұсынылады. 
Халықаралық қоғамдастықта орны айрықша, небір өзекті мәселелерді салқын¬қандылықпен шешіп келе жатқан Бас Ассамблеяның алғашқы сессиясы осыдан 60 жыл бұрын, 1946 жылдың 10 қаңтарында Лондондағы Вестминистер орталық залында ашылған. Ондағы инаугурациялық сөз сөйлеу құрметіне Ұлыбританияның премьер-министрі Клемент Эттли ие болыпты. Бель¬гиялық Поль Анри Спаак бірінші сессияның президенті болып сайланыпты. Қауіпсіздік Кеңесінің алғашқы отырысы қаңтардың 17-сінде болса, оған Австралияның елшісі төрағалық еткен. 
Ал БҰҰ-ның тұңғыш Бас хатшысы кім болған дегенге келсек, алғашында мәртебелі бұл орынға Д.Эйзенхауэр (АҚШ) мен Э.Иденнің (Ұлыбритания) және Л.Пирсон¬ның (Канада) аты-жөндері аталған екен. Бірақ, Бас хатшылыққа Норвегияның сыртқы істер министрі Трюгве Ли сайланады. Оның кандидатурасын АҚШ ұсынған. Сөйтіп, 1946 жылдың 1 ақпанында БҰҰ-ның тұңғыш Бас хатшысы сайланды. Жоғарыда аталған Д.Эйзенхауэр, Э.Иден және Л.Пирсонның ірі саяси тұлғалар болғаны тарихтан белгілі. Ал қалыптасқан дәстүр бойынша Бас хатшы Қауіпсіздік Кеңесінің тұрақты мүшелері КСРО, АҚШ, Қытай, Ұлыбритания және Франция мемлекеттерінің өкілі болмауы тиіс. Бас хатшылыққа ұсынылған канадалық Л.Пирсонның кандидатурасына КСРО мен Ұлыбритания қолдау көрсетпеген. БҰҰ Жарғысына сәйкес Бас хатшы бес жыл мерзімге, осы мерзім біткеннен кейін тағы бес жылға екінші қайтара сайлана алады. Бір тұлғаның екі мерзімнен артық Бас хатшылық міндетті атқаруына болмайды. 
БҰҰ-ның Бас хатшысы білікті дипломат, белсенді саясаткер, сондай-ақ бітімгершілік миссияларды жүзеге асыруға аса қабілетті жан болуы керек. Ұйымның 60 жылдан астам тарихында жеті саяси тұлға БҰҰ-ның Бас хатшысы болып, жауапкершілігі зор міндетті атқарған. Олар: Трюгве Ли (Норвегия), Даг Хаммаршельд (Швеция), У Тан (Бирма), Курт Вальдхайм (Аустрия), Хавьер Перес де Куэльяр (Перу), Бутрос Бутрос-Гали (Египет) және қазіргі Бас хатшы Кофи Аннан (Гана). Кофи Аннан бұл биік лауазымды 1997 жылдан бері атқарып келеді. Елдер арасында бейбітшілік пен қауіпсіздікті қамтамасыз етуде бұл саясаткерлер көптеген түйінді мәселелерді шешуімен тарихта қалды. Мысалы, Даг Хаммаршельд Суец дағдары¬сын, У Тан Кариб мәселесін, Курт Вальд¬хайм Кипр жанжалын, Перес де Куэльяр Иран мен Ирак арасындағы соғысты, Б-Бут¬рос Гали Югославиядағы жағдайды реттеп, шешуде белсенділік танытты. Ал Кофи Аннанның қандай мәселелерді шешуге ұйытқы болып жүргенін қазіргі ұрпақ жақсы біледі. 
Реті келіп тұрғанда, мына мәселеге де көңіл аударта кетейік. Нобель бейбітшілік сыйлығының тағайындалғанына 100 жылдан асты. Осы жылдар ішінде БҰҰ-ның ұйым¬дары мен жекелеген тұлғаларына бірнеше мәрте Нобель сыйлығы берілді. Атап айтқан¬да, БҰҰ-ның Палестина бойынша арнайы өкілі Ральф Банчи (1950 жылы), БҰҰ-ның Босқындар жөніндегі жоғарғы комиссариаты (1954 және 1981 жылдары), Бас хатшы Даг Хаммаршельд (1961), БҰҰ-ның Балалар қоры (1965) және БҰҰ-ның бітімгершілік күштері (1988) аталмыш сыйлыққа ие болды. Ал 2001 жылы БҰҰ-ның қазіргі Бас хатшысы Кофи Аннанға өткен жылы Атом энергиясы жөніндегі халықаралық агенттікке (МАГАТЭ) Нобель сыйлығы берілді. Міне, бұлар Біріккен Ұлттар Ұйымының халықаралық қоғамдастықта беделінің аса жоғары екенін көрсетеді. 
Тәуелсіз Қазақстан тарихында 1992 жылдың 2 наурызы Қазақстанның Біріккен Ұлттар Ұйымына мүшелікке қабылдануымен ерекшеленеді. Еліміз БҰҰ Бас Ассамблеясы¬ның 46-сессиясында Ұйымның жаңа мүшесі ретінде ғана емес, қазіргі заманның ең өзекті халықаралық проблемалары бойынша бел¬сенді позиция ұстанатын мемлекет ретінде мүше болды. Сөйтіп, Қазақстан Бас Ассам¬блеяның биік мінберінен халықаралық өзекті мәселелерге қатысты ұсыныстар білдіруге мүмкіндік алды. “Жүздеген адамның көз алдында мен залдың орталығында орналас¬қан тақтайшада “Қазақстан” деп жазылған үстелге қарай бет алдым. Креслоны қозғап, протокол бастығы маған үстел жанынан орын алуыма көмектесті. Бұл орында енді Біріккен Ұлттар Ұйымының жаңа мүшесі – Қазақстан Республикасының өкілі отыратын болады… Мәжілістен соң жаңадан қабылдан¬ған мемлекеттердің туларын көтеру рәсімі болып өтті. БҰҰ штаб-пәтерінің үстінен Қазақстанның аспанкөк туы желбіреген кезде бойымды ерекше мақтаныш сезімі билеп, төбем көкке жеткендей қуанышқа бөлендім”, – деп жазады Қазақстанның БҰҰ жанын¬дағы тұңғыш тұрақты өкілі болған дипломат Ақмарал Арыстанбекова өз естелігінде. 
Содан бері Қазақстан БҰҰ Бас Ассам¬блеясының жыл сайын қыркүйек айында өтетін сессияларына, басқа да мәжілістеріне үзбей қатысып, бүкіл қоғамдастыққа ортақ мәселелерге байланысты ұсыныстарын білдіріп келеді. Ұсыныс дегенде, ол Елбасы Нұрсұлтан Назарбаевтың БҰҰ Бас Ассам¬блеясының 47-сессиясында сөйлеген сөзінен бастау алады. Сол сессияда Мемлекет басшысы Қазақстанның халықаралық саясаты туралы айта келіп, екі маңызды ұсынысты алға тартты. Оның біріншісі – барлық үкіметтердің ізгі ниет білдіру тәртібімен “бір+бір” формуласы бойынша БҰҰ-ның бітімгершілік күш-жігерінің қорын құруды бастау. Бұл формула әрбір мемлекет оған өзінің қорғаныс бюджетінен бір пайыз бөліп, жыл сайын оны бір пайызға ұлғайтып отыруды көздейді. Осылай еткенде он жылдан соң бітімгершілік сомасы он есеге өседі. Екінші ұсынысы – Азиядағы өзара ықпалдастық және сенім шаралары жөніндегі кеңес (АӨСШК) шақыру. Мемлекет басшысының бұл бастамасы көпшілік елдер тарапынан, сондай-ақ БҰҰ-дан қолдау тауып, Қазақстанның сыртқы саясатын айқындауда айтарлықтай рөл атқарды. 
Кейін, яғни 2002 жылдың маусымында Қазақстан басшысының АӨСШК шақыру бастамасы жүзеге асты. Кеңестің Алматы қаласында өткен алғашқы саммитіне Азия¬дағы және әлемдегі аса ірі мемлекеттер – Қы¬тайдың, Ресейдің, Үндістанның, Пәк¬станның, тағы басқа да елдердің басшылары қатысып, дүниежүзілік қоғамдастыққа ортақ өзекті мәселелерді талқылады. Нәтижесінде қауіпсіздік пен ынтымақтастықты нығайтуға бағытталған Алматы актісі және АӨСШК-нің терроризмді аластау және өркениеттер арасындағы үнқатысуға жәрдемдесу туралы декларациясы қабылданды. “Біз АӨСШК үдерісіне қатысушылардың барлығын Азияда ауқымды қақтығыстарға ұрынбау, егесті ушықтырмау үшін бір-бірімен өзара қарым-қатынаста ұстамдылық пен жауаптылық танытуға шақырамыз… Біздің ойымызша, Азия құрлығында қауіпсіздікті қамтамасыз етуде Біріккен Ұлттар Ұйымы маңызды үйлестірушілік рөл атқаруы керек. Барлық тағ¬дырсалды шешімдерді мемлекеттер қауымдастығы БҰҰ аясында қабылдауы тиіс”, – деген еді Президент Нұрсұлтан Назарбаев саммитті ашу кезіндегі сөйлеген сөзінде. 
Қазақстан – ядролық қарудан өз еркімен бас тартқан әлемдегі бірден-бір ел. Бұл мәселені БҰҰ аясындағы жиындарда үнемі көтеріп, өзге мемлекеттерге үлгі көрсетіп келеді. Еліміздің ядролық қаруды сынауды толық тоқтату жөніндегі табанды ұстанымы БҰҰ тарапынан қолдау табуда. Мәселен, 2001 жылдың тамызында Алматыда өткен “ХХІ ғасыр: ядролық қарудан азат әлем жолында” атты халықаралық конференция¬да БҰҰ Бас хатшысының орынбасары В.Петровскийдің: “Халықаралық қоғамдас¬тық үшін Қазақстан жауапты саяси ерік-жігермен, салмақты сөзбен және нақты істермен адамзат өзін-өзі жоятын құрал¬дардан ғаламшарды қалай азат етуге болатындығының жарқын мысалын көрсетті”, – деп мәлімдеуі Қазақстанның осы мәселеде ұстанған бағытының нық екендігін көрсетеді. 
Қазақстан, сондай-ақ БҰҰ-ға мүше мемлекет ретінде көптеген саяси пробле¬малардың, оның ішінде Орталық Азия аймағы елдерінің қауіпсіздігіне қатысты проблемалардың реттелуіне де ұйытқы болып келеді. Бұған БҰҰ аясында өткен Мың¬жылдық саммитінде Қазақстан басшы¬сының ауған мәселесін реттеуде тиімді нәти¬желердің болмай отырғанына алаңдау¬шылығын білдіре келіп, оны тұрақтанды¬руда нақты іс-шараларды әзірлеу үшін Ауғанстан мен Орталық Азиядағы жағдайды қарауға арналған Қауіпсіздік Кеңесінің арнайы отырысын шақыруды өтінгені дәлел болмақ. Өйткені, Ауғанстандағы жағдай Орталық Азия елдерімен қатар, өзге де аймақтарда қауіпсіздікті сақтауға кері әсер ете бастаған. Кейінірек, яғни 2001 жылдың сәуірінде Қазақстанның осы ұсынысы Қауіпсіздік Кеңесіне және Бас Ассам¬блеяның 55-сессиясында ресми құжат ре¬тінде қатысушы елдерге таратылды. Бүгінде Қазақстан ұсынысы Ауғанстанды қалпына келтіру жұмыстарында өз нәтижесін беріп жатқанын атап өткен жөн. Еліміз БҰҰ-ға мүше болғаннан бергі аралықта Ұйым ая¬сында қабылданған халықаралық конвен¬циялардың көпшілігіне қосылды. Мысалы, адам құқықтары, халықаралық қауіпсіздік, қоршаған ортаны қорғау, есірткіге бақылау жасау, тағы басқа да конвенцияларға қосылып, өз ұстанымын ашық білдіріп келеді. Нақты мысал келтірейік, БҰҰ Бас Ассамблеясының 53-сессиясында Қазақстан Орталық Азиядағы транзит мәселесі бойынша қарар қабыл¬дауға бастамашы болған еді. Өйткені, Еуропа мен Азия елдерінің арасында сауда-экономикалық ынтымақтастықты дамыту үшін ұлттық және аймақтық көлік инфрақұрылымдарын қалыптастырудың маңызы зор. Осының негізінде Еуропа мен Азия арасындағы транзиттік көлік қатынастарын дамыту бағдарламаларын әзірлеу мен іске асыру жөніндегі донор елдердің тарапынан болатын іс-шаралардың халықаралық құқықтық негізін құру жұмыстары қолға алына бастады. 
Қазақстан бүгінде БҰҰ-ның көптеген құрылымдарымен тығыз қарым-қатынаста жұмыс істеп келеді. БҰҰ-ның даму бағдар¬ламасын алайық. Тәуелсіздіктің алғашқы жылдарында бағдарлама нарықтық эконо¬миканы жүргізуде, экономиканың түрлі секторлары мен аймақтарға нақты көмек көрсетуде Үкіметке айтарлықтай қолдау көрсетуімен белгілі болды. Бағдарлама ая¬сында жүзеге асырылған әлеуметтік-эконо¬микалық, мәдениет пен ғылым салаларын¬дағы іс-шаралар жетерлік. Сондай-ақ, Қазақстан БҰҰ-ның Босқындар істері жөніндегі басқармасымен, БҰҰ-ның Әйелдер және Балалар қорларымен, БҰҰ-ның басқа да құрылымдарымен жүйелі байланыс орнатқан. 
Осылайша Қазақстан Біріккен Ұлттар Ұйымының қызметіне қатысып келе жатқан жылдар ішінде жаһандық қауіпсіздікті ны¬ғай¬туға нақты үлес қосып жүрген мемлекет ретінде танылды. Бұдан Қазақстанның бүгін және болашақта әлем халықтарын, мәде¬ниеттер мен конфессияларды етене жақын етуге үндейтін өркениеттер арасындағы диалогты әрі қарай дамытуға әркез дайын тұрған іргелі ел екендігін көруге болады. Өйткені, Қазақстан тәуелсіздіктің алғашқы жылдары халықаралық ұйымдар мен дамыған елдерден көмек алып келген болса, бүгінде өзге елдерге қаржылай көмек беріп, қолдау көрсететін елге айналып отыр.
