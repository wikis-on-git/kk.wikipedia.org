'''БАЙРОН, Джордж Ноэл Гордон''' ([[22.1.1788]], [[Лондон]] — [[19.4.1824]], [[Грекия]], [[Миссолунги қ.]]) — ағылшын ақыны, романтизм бағытының көрнекті өкілі, лорд (1809). 

Байрон дворян отбасында туған. Балалық шағы Шотландиядағы Абердин қаласында өтеді. Байрон Харроу қаласында ақсүйектер мектебінде (1801), кейін Кембридж университетінде (1805) оқыды. 1805 жылдан өлең жаза бастайды, сол жылы алғашқы “Демалыс сағаттары” деген өлеңдер жинағы шығады. 1813—15 ж. Библия әуенімен “Еврей саздары” циклын жазады. 1815 — 16 ж. Англияны тастап, Швейцарияға кетеді. Онда ақынның “Гяур” (1813), “Абидосс қалыңдығы” (1813), “Корсар”, “Лара” (1814), “Шильон тұтқыны” (1816), т.б. поэмалары жарық көрді. 1816 ж. Манфред бейнесі арқылы адам тағдырын толғайтын “Манфред” атты философиялық поэмасын жазды. “Дантенің көрегендігі” (1819), “Қиямет елес” (1822), “Қола ғасыр” (1823) поэмаларында, аяқталмаған “Дон Жуан” романында (1818—24) сол кездегі қоғамды сынға алды. 19 ғ-да Байронның дүние жүзі әдебиетіне әсер еткендігі соншалық, басқа ұлттық әдебиеттерде “байроншылдық” қозғалысы пайда болды. Байрон көркем әдіс ретінде романтизмнің жаңа қырларын ашты, әдебиетке жаңа қаһарман әкелді, поэтикалық формаларды жетілдірді, саяси сатираның жаңа  түрін жасады. Байрон шығармаларын қазақ тіліне [[Абай]], Қ.[[Аманжолов]], Қ. [[Сатыбалдин]], Ғ. [[Қайырбеков]], т.б. ақындар аударды.
