'''Эпителий''' (эпи… және грек. thele – кеуде емізікшесі) – адам және жануарлар денесін сыртқы жағынан қаптап, ішкі органдардың кілегейлі және сірлі қабықтарын астарлайтын және әр түрлі бездер паренхимасын түзетін тін. Э. бір-бірімен тығыз орналасқан эпителий клеткалары – эпителиоциттерден құралады. Ол негіздік (базальды) мембранаға орналасады. Э. жабынды және безді Э. болып бөлінеді. Жабынды Э. – организмді сыртқы ортадан бөліп, оның ішкі ортасын астарлап жатады. Жабынды Э. бір қабатты (Э. тінінде барлық эпителиоциттер негіздік мембранада орналасады) және көп қабатты (Э. тінінде базальды мембранамен оның төм. қабатта орналасқан клеткалар жанасады) болады. Безді Э. – сыртқы және ішкі секреция бездері паренхимасын құрайды. Э. тінінде қан тамырлары болмайды, бірақ сезімтал жүйке ұштары көп. Э. қорғаныш қызметін атқарады, зат алмасу процесіне қатысады, сірлі сұйық және түрлі заттар бөледі.
