== Бокс тарихы ==
'''Бокс''' ерте Грек елi — [[Эллада|Элладамен]] тығыз байланысты. Аңыздарға сенсек, ол кезеңдегi ең танымал «қолғап иесi» — Тезей болған көрiнедi. Ал [[Платон|Платонның]] жазуы бойынша, жұдырықтасу өнерiнiң атасы — теңiз құдайы Посейдон мен Мелия есiмдi нимфаның ұлы — Амыкус екен. [[Ежелгі Грекия|Ерте Грекияда]] болған бокстың алғашқы белгiлерiн қыш құмыраларда салынған боксшылардың бейнесi де дәлелдейдi.

Ал жақында [[археолог]] ғалым бiздiң жыл санауымыздан 3 мың жыл бұрын салынған [[шiркеу|шiркеудiң]] қабырғаларынан бокс қолғабының суретiн де тауып отыр. Бiр қызығы, ол кезеңдерде [[кубок]] жеңiлген боксшыларға берiлген көрiнедi. Айталық, соғыс өнерi десе, сақалын кесуге бар [[Рим]] императоры Калигула сонау [[Африка|Африкадан]] қайратты құлдарды сатып әкелiп, көз алдында қоразша төбелестiредi екен. Императордың екi сүйiктi спортшысы болса керек. Бұл Глаукос пен Меланкомас аталатын алыптар дәл қазiргi бокста қолданылатын бiршама соққы түрлерiне негiз салып кеткен екен.

Алайда, Рим мен Грекияда белгiлi дәрежеде беделдi болған бұл [[спорт]] түрi [[олимпиадалық ойындар|олимпиадалық ойындарға]] мейлiнше кеш, тек 23-ойында барып қосылған (б.д. дейінгі 688 ж.). Олимпиададағы алғашқы ойындар жалаң қолмен жүргiзiлген, кейiн қос қолға белдiктi орауға көшедi. Одан соң көрермендердiң тiлегiмен бұл белбеулерге темiр сақиналар кигiзiле бастайды. Тұңғыш рет [[чемпион]] кубогын гректiң Ономастус есiмдi спортшысы иеленедi.

Ал бокс жеңiмпазына арналған алғашқы арнау өлеңiн Пиндар есiмдi ақын жазған екен. Ол олимпиада чемпионы атанған өзiнiң ұлы Диагоросты мадақтап, оған жыр арнайды. Бұл боксшылардың ерлiгi қарсыласының құлағын тiстеген [[Тайсон, Майк|Тайсонның]] әрекетiндей емес. Мәселен, Эуридиамас есiмдi боксшы ойын үстiнде жағы сынады да, мұны ешкiм көрiп қалмауы үшiн, сынған сүйектi жұтып қойып, төбелестi жалғастыра түседi. Оның ерлiгiн кейiн ақын Элиан мадақтап жазады.

Ал ерте Грекияның ең танымал боксшысының есiмi — Тагенес. Тарихшылар оның 1425 рет шаршы алаңнан жеңiмпаз боп қайтқанын айтады. Тагенес рекордының қаймағы бүгiнге шейiн бұзылмаған.

Алайда Рим империясының бiздiң дәуірімізге дейiнгi I ғасырда құлағанынан кейiн бокстың қалай дамығаны жайлы деректер де сақталмаған. Мiне, осы деректердiң жоқтығынан да [[ағылшын|ағылшындар]] боксты өздерiне телiп жүр. Бокс (boxing) ресми аты да [[Англия|Англияда]] қалыптасқан. Джеймс Фигг алғаш бокс мектебiн ашып, жастарды былғары қолғап өнерiне баулиды. Бокстың алғашқы ережелерi де Фиггтiң отанында пайда болған екен. Бұл ережелерде рингтiң аумағы, раунд ұзақтығы және қолғап салмағы айтылады. 1908 жылы бокс ресми түрде олимпиада бағдарламасына енгiзiлiп, оған тек ағылшындықтар ғана қатысады. Бiрақ бұдан кейiн тағы да бағдарламадан тыс қалады да, 1920 жылдан берi қайта тұрақты түрде өткiзiлiп келедi.

[[Кәсiби бокс]] алаңында [[Мұхаммед Әли]], Джо Фрейзер, Джордж Формен, ағайынды Спайкстер, Флой Патерсонның есiмдерi ерекше аталады. Олимпиада тарихында боксшылары ең көп алқа тағынған ел — [[АҚШ]]. Бiрақ бүгiнде [[куба|кубалық]] спортшылар алғы шепте келедi. 1992 жылғы Барселонада өткен олимпиадада кубалық боксшылар 12 [[алтын]] алқаның жетеуiн қанжығаға байлап кеткен. Ал 1996 жылы [[Атланта]] Олимпиадасында 4 алтын, 3 [[күмiс]] [[медаль|медальды]] жеңiп алды. Олимпиада тарихында екi боксшы ғана 3 мәртеден жеңiмпаз атанған. Олар — [[венгрия|венгриялық]] Л. Папп пен кубалық Т. Стивенсон.

Бүгiнде әлем бойынша кәсiби боксқа аса көңiл бөлiнiп келедi. [[Қазақстан]] бойынша жұдырығының өнерiн кәсiп қып жүрген боксшылар санаулы ғана. Олардың алғы шебiнде [[Василий Жиров]], [[Геннадий Головкин]] және [[Марат,Мәзiмбаев|Марат Мәзiмбаевтар]] тұр.

== Бокс ережелері ==
Жекпе-жек қабырғалары ұзындығы 5-тен 6 метрге дейін болатын және 4 қатар канатпен шектелген алаң — ''рингте'' өтеді.

Жеңіс көп ұпай еншілеген боксшыға; нокаутпен ұтқанға; қарсыласы пәрменсіз болып жекпе-жекті жалғастыра алмағанда, дисквалификацияға ұшырағанда немесе жекпе-жектен бас тартқан жағдайларда беріоеді.

Бокста белден төмен, желкеден, арқадан ұруға, баспен ұруға және құлап жатқан қарсыласты ұруға тыйым салынады. Жекпе-жекке — ринг ішіндегі бір [[төреші]], сыртындағы 3-5 төреші төрелік жүргізеді.

== Салмақ дәрежелері ==

XIX және XX ғасыр басында салмақ дәрежелерді таптарға бөлу негізі қаланды. Негізгі себеп — ауыр боксшы әрқашан жеңілге қарағанда басымырақ болғандығы. Салмақ дәрежелерді таптарға бөлу АҚШ пен Англияда орын алған.
Қазіргі кезде кәсіпқой бокста 17 түрлі салмақ дәрежесі бар. Бүкіләлемдік Бокс Кеңесі (ББК — WBC) енгізген салмақ дәрежелері:
* cruiserweight («крейсер салмағы», бірінші ауыр салмақ) — 190 фунт (86,2 кг, ақырында төменгі шегін 200 фунтқа немесе 90,7 кг-ға дейін көтерген, кейде super cruiserweight — 195 фунт немесе 88,5 кг салмақта да жекпе-жек өткізілген);
* super middleweight («суперорташа» немесе екінші ауыр салмақ) — 168 фунт (76,2 кг);
* super welterweight (немесе light middleweight — екінші жартылайорташа немесе бірінші орта салмақ) — 154 фунт (69,9 кг);
* super bantamweight (немесе junior featherweight — екінші жеңіл немесе бірінші жартылайжеңіл салмақ) — 122 фунт (55,3 кг);
* super flyweight (немесе junior bantamweight — екінші ең жеңіл немесе бірінші жеңіл салмақ) — 116 фунт (52,6 кг);
* light flyweight (немесе junior flyweight — бірінші ең жеңіл салмақ) — 108 фунт (49,9 кг);
* strawweight (немесе minimumweight — ең аз салмақ) — 105 фунт (47,6 кг)


Әуесқой бокста басқа жүйе істейді, соған сәйкес боксшылар 11 түрлі салмақ дәрежесіне бөлінеді (ресми түрде кг-мен белгіленгендіктен бұл жердегі аттары шартты түрде берілген):
*	аса ауыр салмақ (91 кг-нан жоғары);
*	бірінші ауыр салмақ (91 кг);
*	жартылай ауыр салмақ (81 кг);
*	екінші орташа салмақ (75 кг);
*	бірінші орта салмақ (69 кг);
*	жартылайорта салмақ (64 кг);
*	жеңіл салмақ (60 кг);
*	жартылайжеңіл салмақ (57 кг);
*	жеңілірек салмақ (54 кг);
*	ең жеңіл салмақ (51 кг);
*	ең аз салмақ (48 кг).

== Соққылар түрлері ==
Бокстағы негізгі соққылар түріне:
* тура соққылар (джеб, кросс);
* жанынан соққы (хук, свинг);
* төменнен соққы (апперкот)
— жатады.

== Қазақ боксының жетістіктері ==
Әлем біріншіліктері алтын медаль иегерлері:
{| class="wikitable" style="font-size:95%;"
!width="40%"| Салмақ дәреже !!width="40%"| Боксшы!!width="20%"| Жыл
|-
| 67 кг || Валерий Рачков || 1978 </tr>
| 63,5 кг және 64 кг || Виктор Ружников || 1989 </tr>
| 51 кг || Болат Жұмаділов || 1999 </tr>
| 57 кг || Галиб Жафаров || 2003 </tr>
| 75 кг || Геннадий Головкин || 2003  </tr>
| 57 кг || Серик Сәпиев || 2005  </tr>
|81 кг || Ердос Жаңабергенов || 2005 </tr> 
|64 кг || Серик Сәпиев || 2007 </tr>
|}

Жазғы Олимпияда Ойындарындағы нәтижелер:

{| class="wikitable" style="font-size:95%;"
!width="25%"| Олимпияда !!width="25%"| Алтын !!width="25%"| Күміс !!width="25%"| Қола
|-
| XXVI, Атланта-1996 || Василий ЖИРОВ, 81кг || Болат ЖҰМАДIЛОВ, 51кг || Болат НИЯЗЫМБЕТОВ, 63.5кг; Ермахан ИБРАИМОВ, 71кг </tr>
| XXVII, Сидней-2000 || Бекзат САТТАРХАНОВ, 57кг; Ермахан ИБРАИМОВ, 71кг || Болат ЖҰМАДIЛОВ, 51кг; Мухтархан ДIЛДӘБЕКОВ, 91+кг || </tr>
| XXVIII, Афины-2004 || Бақтияр АРТАЕВ, 69кг || Геннадий ГОЛОВКИН, 75кг || Серiк ЕЛЕУОВ, 60кг  </tr>
|}

[[Санат: Спорт]]


[[en:Boxing]]
