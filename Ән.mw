[[ӘН]] —  ең кең таралған музыкалық шығармалар жанры, музыка және [[поэзия]] өнерлерінің ортақ туындысы. Ә. мазмұнына қарай (азаматтық, рев., лирик., еңбек, әзіл т.б.), шығу тегіне байланысты (халықтық, авторлық, қалалық, әскери, балаларға арналған, діни т.б.) және орындалуы мен құрылымына байланысты (жеке дауысты, көп дауысты) болып бөлінеді. Әуендік-интонац., орындаушылық мәнер-нақышы және шырқау ерекшелігіне сай қазақ Ә-дері [[Арқа әндері]], [[Жетісу сазы]], [[Батыс Қазақстан мектебі]], [[Алтай әуені]], [[Сыр бойы мақамы]] т.б. болып айқындалады. Халқымыздың ән шығармашылығы негізінен домбыра аспабының сүйемелдеуімен дамыған. Тақпақ-сазды екпіндегі нөсер терме, желдірме-толғаулар және кең тынысты созып айтатын көтеріңкі әндер көбіне халықтық Ә-дерге тән. Қазақстанның кәсіпқой композиторларының Ә-деріне өмірдегі сан-алуан тақырып арқау болған. Отандық Ә. жанрының дамуына Абай, Ақан сері, Мұхит, Біржан, Балуан шолақ, Үкілі Ыбырай, К. Әзірбаев, Н. Бекежанов, Л. Хамиди, Б. Байқадамов, С. Мұхамеджанов, С. Кәрімбаев, Ә. Еспаев, Н. Тілендиев, Е. Рахмадиев, Ш. Қалдаяқов, Ә. Бейсеуов, М. Маңғытаев,Т. Базарбаев, Е. Хасанғалиев т.б. елеулі үлес қосты.
[[Ә. Телғозиев]]
