[[Ақмола]] облыстық қазақ музыкалық-драма театры – мәдени-сахналық өнер ұжымы. 1996 ж. 6 наурызда [[Көкшетау]] қ-нда Ғ.Мүсіреповтің “Ақан сері – Ақтоқты” қойылымымен ашылды (реж. Ж.Омаров). Осы жылы театрға Ш.Хұсайыновтың есімі берілді. Театрдың алғашқы көркемдік жетекшісі әрі бас директоры М.Оспанов. К. д. т-ның негізін қалаған актерлер тобы Алматыдағы Т.Жүргенов атынд. кино және театр ин-тының (қазіргі Қазақ ұлттық өнер академиясы) түлектері: Қ.Мырзаболатов, Қ.Қалқатаев, Ж.Қалдаров, Е.Дүнгенов, С.Шаймерденов, Ж.Құсайынов, А.Жүнісова, т.б. Театрда Қазақстанның Халық артисі Ж.Бағысова, [[Қазақстан Республикасы]] Мемл. сыйл. иегері, театрдың бас суретшісі М.Мақсұт еңбек етеді. Театр ұжымы 50-ден астам пьесаны сахналады.  Театр репертуарында қазақ, орыс және шет ел драматургиясы (Хұсайыновтың “[[Алдар көсе]]”, С.Балғабаевтың “Ең әдемі келіншек”, А.Хасеновтың “Пай-пай жас жұбайлар-ай”, Т.Қажыбаевтың “[[Жындар биі]]”, “Ұмытпа мені Гәккуім”, Д.Исабековтің “[[Мұрагерлер]]”, Н.В. Гогольдің “[[Ревизор]]”, С.Ахмадтың “[[Келіндер көтерілісі]]”, Б.Әлімжановтың “Құдалық”, У.Шекспирдің “[[Король Лир]]”, Ш.Айтматовтың “[[Ғасырдан да ұзақ күн]]”, т.б.) бар. Театр ұжымы 2000 ж. Павлодар қ-нда өткен Респ. 8-театр өнері фестивалінде “Режиссерлік дебют” жүлдесін (“Ревизор”, реж. Г.Мерғалиева), 2001 ж. Каир қ-нда (Египет) өткен халықар. фестивальде “Орындаушылығы ең шебер театр” (“Конвейер”, реж. Мерғалиева) жүлдесін жеңіп алды. Осы жылы [[Алматы]]да “Ойын арзан, күлкі қымбат” атты шағын комедиялар фестивалінде респ. “Гран-при” жүлдесін жеңіп алды. 
С. Жүзжанова
