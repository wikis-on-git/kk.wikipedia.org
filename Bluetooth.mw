'''Bluetooth''' (ағ. - көк тіс)- радиоинтерфейс арқылы ақпаратпен алмасу технологияларының бірі. Ол 2,4 - 2,4835 ГГц (ISM - Industrial, Science and Medical band, лицензиялау қажет емес диапазон) жиілік арасында 10 немесе 100м (классына байланысты) арақашықтықта істейді. 

== Шығу тарихы ==

1994-жылы Ericsson швед компаниясы сымсыз (орыс. - беспроводной) байланыс арқылы ұялы телефондарды, компьютерлерді, т.б. перифериялық құрылғыларды біріктіруді ойластырды. Соның нәтижесінде 1998-жылы, алғашында Ericsson, Nokia, Intel, IBM, Toshiba компанияларын біріктірген ''Bluetooth SIG'' (Special Interest Group) тобы құрылды. Сөйтіп 1999-жылы Bluetooth 1.0 спецификациясы жарыққа шығады.

== Істеу принципі ==

Bluetooth-модульдер арасындағы байланыс секірмелі түрде өзгеретін FHSS(Frequency Hopping Spread Spectrum) жиілікте және екісатылы Гаусс фильтрімен (GFSK, Gaussian Frequency Shift Keying) модуляцияланады (Bluetooth 1.0/1.1). FHSS бойынша радиоканал 79 каналшаларға бөлінеді, хабарлағыш (ақпарат жіберуші) пен қабылдағыш синхронды түрде 1 тайм-слот сайын каналшадан каналшаға ауысып отырады (спецификация бойынша 1 тайм-слот = 625мкс, яғни секундына 1600 рет ауысады). Бұл ауысулар хабарлағыш пен қабылдағыш арасындағы алдын-ала келісіп алған алгоритммен жүреді. Сондықтан басқа Bluetooth құралдарға кедергі келтірмейді. Уақытты бөліп, дуплексті түрде ақпарат тасымалдау бойынша (Time Division Duplexing) бірінші құрылғы ақпаратты жұп тайм-слоттарда, екіншісі тақ тайм-слоттарда жібереді. Осылайша екі құрылғы Asymmetric ACL (Asyncronous Connectionless Link) каналында 723,2 кбит/с тура бағыттағы және 57,6 кбит/с кері бағыттағы жылдамдықпен, немесе Symmetric ACL каналында 433,9 кбит/с жылдамдықпен екі жаққа істей алады. Дауыс тасымалдау кезінде байланыс 3 синхронды аудиоканалда (SCO - Syncronous Connection Oriented Link) 64 кбит/с жылдамдықпен әр бағытта, немесе ақпарат пен дауысты бірге жібере алады.

2003-жылғы ''Bluetooth 1.2'' спецификациясында FHSS адаптивті өзгеретін AFH-қа (Adaptive Frequency Hopping) ауыстырылды, қате қабылданған пакеттерді (ақпараттар жұбын) қайта жіберу ARQ (Automatic Repeat Request) және EVP (Enhanced Voice Processing) - дауысты өңдеп, сапасын жақсартатын технологиялар енгізілді, ескі спецификациялармен сәйкестік сақталды.

2004-жылдың соңында ''Bluetooth 2.0'' жарыққа шығады. Оның басты ерекшелігі - жоғары жылдамдық. Бұл фазалық модуляцияны (PSK - Phase-Shift Keying) қолдану арқасында жүзеге асады. PSK амалы 1 тайм-слотта көбірек ақпарат жіберуге мүмкіндік береді. Максималды жылдамдықтар Symmetric ACL-да 1,3 Мбит/с, Asymmetric ACL-да 2,1 Мбит/с және 173 кбит/с -қа жетеді. Екінші ерекшелігі істеу арақашықтығын сақтай отырып, мұндай жылдамдықта байланысу үшін жұмсалатын энергияның 2-есе азайтылғандығында. Тағы бір жаңалығы - "Multi-cast" режімі: бір уақытта бірнеше құрылғыларға ақпарат жіберу. Байланыс жылдамдығына қате пайда болу коэффиценті (BER - Bit Error Rate) тікелей әсер етеді. Жаңа спецификацияда бұл коэффицент аз болғандықтан, радиоканал эффектілігі өсіп, қызмет көрсету сапасы (QoS - Quality of Service) жақсарды.

== Профильдер ==

Профильдер - құрылғылар арасындағы байланысты жасайтын, ақпаратты кодтау/декодтауды қамтамасыз ететін программалық процедура. Олардың қызметі әр түрлі болады.Әр Bluetooth құрылғыларының өзіне сай профильдері бар. Мысалы телефонда - аудиогарнитура қосу, компьютерлерде файлдар жіберу т.с.с.
Bluetooth SIG анықтаған басты профильдер:

'''Generic Access Profile''' '''(GAP)''' - Құрылғылар арасындағы байланыс жасау профилі

'''Serial Port (SPP)''' - Құрылғылар арасында COM-портты эмуляциялау профилі

'''Service Discovery Application (SDAP)''' - Құрылғы көрсететін қызметтерді (профильдерін) анықтау профилі

'''Generic Object Exchange (GOEP)''' - Объектілермен алмасудың ортақ профилі
