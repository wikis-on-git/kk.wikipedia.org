{{Shortcut1|Грамматика}}
'''Етістік''' - қазақ тіліндегі сөз таптарының ішіндегі ең күрделі және қарымы ең кең грамматикалық категория. 

== Морфологиялық сипаттары ==
Морфологиялық құрылымы жағынан етістіктер '''жалаң етістіктер''' мен '''күрделі етістіктер''' деп аталатын екі салаға бөлінеді.

=== Жалаң етісітіктер ===

Жалаң етістіктер құрылымына қарай ''түбір етістіктер'' және жұрнақ арқылы жасалған ''туынды етістіктер'' деген екі топқа жіктеледі. Жалаң етістіктер мысалы: ''ек, жек, оқы, жаз, кел, аяқта, баста, қолда, арала, сабала, сүйреле, шапқыла, үймеле, кіріс, жуын, айтқыз'' т. т.

==== Түбір етістіктер ====
Түбір етістіктер деп арнаулы морфологиялық бөлшектері жоқ, демек, қазіргі кезде морфологиялық жағынан түбір және жұрнақ деп бөлшектеуге болмайтындай етістік формалары аталады. Мысалы: ''аз, ал, айт, алда, арба, ат, ас, аш, ақ, бар, бас, бат, бер, без, бол, бөр, байла, баста, бақырай, де, ез, ер, ес, жет, жала, жыла, же, жел, жебе, жорт, жи, жар, жаз, жүз, жүгір, илан, тасы, тара, тос, тол, тоқы, түс, үр, ұқ, шал, шай, шаш'' т. б.

Бірақ, өзге түбір сөздер сияқты, етістік түбірі де тарихи дамып отырғандықтан, олардың қатары да бірте-бірте толығып, көбейіп отырған, сол себептен түбір етістіктердің ішінде бұрын ұзақ замандар бойы, туынды сөз есебінде жұмсала-жұмсала келіп, бірте-бірте түбірі мен жұрнағын ажыратуға болмайтындай болып кеткен сөздер бар. Мысалы, жоғарыдағы етістіктердің ішінен: ''айт (ай+т), алда (ал+да), байла (бай+ла, бау+ла), бақырай (бақ+ырай), жыла (йығ+ла), баста (бас+та)'' дегендерді, сондай-ақ ''тоқта (тоқ+та), тоқыра (тоқ+ыра), болыс (бол+ыс), сөйле (сөз+ле), тула (ту+ла), шегін (шек+ін), шегер (шек+ер) т. т. тәрізді қазіргі шақта түбір саналып жүрген етістіктерді алсақ, жақша ішінде көрсетілгендей, әуелгі түбір сөздер мен жұрнақтардан кейбіреулері деформаланбай-ақ, кейбіреулері деформаланып бөлшектенбейтін түбірлерге айналып кеткен.

== Етістіктердің мағыналары ==

Етістіктерді іштей бір-біріне мағына жағынан жақындықтарына, өз ара функция жағынан орайластықтарына қарай топ-топқа бөлуге болады:
*амал-әрекет етістіктері (''босат, көтер, күрес, ки, сыз, өлше '' т. б.);
*қимыл-қозғалыс етістіктері (''ауна, аудар, домала, жыт, қаш, секір'' т. б.);
*қалып-сапа етістіктері (''жат, жантай, тұр, тос, күт, ұлғай'' т. б.);
*ойлау-сөйлеу етістіктері (''айт, сөйле, де, ескер, жатта '' т. б.);
*өсу-өну етістіктері (''балала, жапырақта, гүлде, өс, өн'' т. б.);
*бағыт-бағдар етістіктері (''бар, кел, кет, қайт, әпер, әкет'' т. б.);
*көңіл күйі етістіктері (''жыла, қайғыр, өкін, күл, қуан'' т. б.);
*бейнелеу-еліктеу етістіктері (''жарқыра, күркіре, дүркіре, тарсылда, сыртылда, сырқыра '' т. б.);
*дыбыс-сес етістіктері;
*көру-есту етістіктері;
*мінез-құлық етістіктері
деген сияқты әлденеше топқа бөліп, саралауға болады.

Сондай-ақ, сыртқы түр-тұрпат ұқсастықтарына немесе мағына-мазмұнын алшақтықтарына қарай оларды
*[[омоним]] естістіктер,
*[[синоним]] етістіктер,
*[[антоним]] етістіктер
деген тәрізді топтарға да жіктеуге болады.
