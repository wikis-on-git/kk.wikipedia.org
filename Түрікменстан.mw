'''Түркіменстан''' – жер көлемі 488,1 мың шаршы шақырымды алып жатқан, батыстан шығысқа 1100, солтүстіктен оңтүстікке 650 шақырымға созылып жатқан мемлекет. 

Жерінің 80 пайызы Қарақұм шөлі алып жатыр. 


Халқының саны 6 млн. адамға жуық. 


Елінің астанасы – '''Ашғабад''' қаласы Копет-Даг тауының етегіне орналасқан, тұрғыны 600 мыңдай адам.

 
Түркіменстан 1991 жылдың 12 қазанында өз тәуелсіздігін жариялап және осы сәттен бастап ерекше мәртебелі ел болуды мақсат тұтып, әрекеттер жасаған. 

1995 жылдың 12 желтоқсанында әлемнің 185 елінің қолдауымен ол БҰҰ-ның бейтарап ел деп таныған шешіміне қол жеткізді.

Экономиканың барлық саласында мемлекет үстемдік етіп отыр. 

Елде бір-ақ саяси партия тіркелген. Демократиялық партия деп аталатын оның құрамында 100 мыңнан артық мүше бар. 


Мұнда электр қуаты, газ, су, тұз тегін.


Қоғамдық көлікпен жүрудің бағасы 50 манат. Ал бір доллардың ресми бағамы 5200 манат, базардағы нарқы 23500 манат. 


'''Ақ мәрмәрдан соғылған қала''' - түркімендер өз елінің астанасын осылай деп дәріптейді. 


Ашғабад деген сөздің өзі “ышық-абад” яғни, “ыстық абад” деген сөзден алынған екен. 


Мұнда Менделеев кестесіндегі элементтердің бәрі де бар. Жерінің 80 пайызында мұнай мен газ бар. Осы уақытқа дейін олардан 144 кен орны табылған. Бірақ соның әзірге 40-қа жуығы ғана игерілуде. Газдың болжамды қоры 21-23 трлн. текше метр, ал мұнайдікі 12 млрд. тоннаға жуық делінеді. 

Жерінің 80 пайыздан артығын аптап шөл, құм көшкіндері, тасты таулар мен ащылы алаптар басып жатыр. 

Елдің қыс айларындағы орташа температурасы 26-32 градус, ал жаздағы ыстық 70 градустан асады. 

Түркіменстанның ең үлкен өзені Әмудария. Оның ұзындығы 1415 шақырым болса, соның 1000 шақырымы осы елдің аумағында. Осы өзеннен бастау алып, Түркіменстанның Ашғабад, Мары, Бюзмейк, Небит-Даг, Түркіменбашы сияқты ең үлкен қалаларына ауыз суын жеткізіп жатқан Қарақұм каналы.

Сонымен бірге, канал 1 млн. га жерді суландырады. Оның ұзындығы 1100 шақырым. 

Түркімен халқының жалпы саны қазір 20 млн.-нан артық деген дерек бар.
 

Түркімендер Ауғанстан, Иран, Түркия, Ирак, Сирия секілді елдерге де жайылған. Елдегі түркіменнен кейінгі көп халық өзбектер, одан кейін орыстар. Қазақтардың саны бұрын 120 мыңнан асады екен. Қазір соның жартысына жуығы атажұртқа көшіпті. Қазір 60 мыңға жетер-жетпес қазақ бар көрінеді. Бұлардан басқа армяндар, әзірбайжандар, ирандар, түріктер, т.б халықтардың өкілдері де тұрады.


Солардың ішінде ирандар мен түріктердің ғана ұлттық орталықтары бар. 


== Ахал-теке жылқысы ==
 

Түркімен халқының бір мақтанышы ахал-теке жылқысы. Бұл – табиғаттың осы халыққа тарту еткен ерекше сыйы. Оны түркімендер орынды мақтаныш етеді. Қаз мойынды, қамыс құлақ, артық майды бойына дарытпайтын сыйда арғымақтар паңдықтың, тектіліктің нышанындай. 

Бұл тұқымды қазіргі кезде өте ертеде шыққан деп дәлелдеушілер көп. Бірақ, кеңес заманындағы ғалымдар оның ХІІІ ғасырдың 20-40 жылдарында Каспий жағасында көшіп-қонып жүрген түркімен тайпаларында түзіліп шыққанын дәлелдеген.

Соның ішінде теке руында – теке, жәуміт руында – жәуміт тұқымы түзілген. Сөйтіп, арғымақтардың жалпы атауы алдымен “текежәуміт” атаныпты. Кейін түркімендер Ақал оазисіне келіп қоныстанған. Осы сәттен асыл тұқымды жылқылар “ақалтеке” атаныпты. Ағылшынның таза қанды мініскер жылқысы осы тұқымнан алынған.

КСРО аумағында өмірге келген Дон жылқысы, Қарабайыр, Қарабақ, Орлов желгіштері, т.б. арғы бастауын осы ақалтекеден алады. Бүкіл еуропалықтар өз жылқысын асылдан¬дыру үшін осы түрікмен жылқысын пайдаланады. 

Өз билігі өзінде болмай, бөтен елдің боданы болып отырған ХІХ ғасырдың аяғында жаппай тасып әкетудің салдарынан ақалтеке тұқымы саны мен сапасын жоғалта бастайды. Сонда басқа жылқылармен қаны араласпаған айғырлар ұстап қалған дана ақсақалдар ауыл-ауылды өздері аралап жүріп, ақалтекенің тұқымын таратқан екен. 

Олардың Бойноу, Мелекуш, Бекназар-қара, Бекназар-ала атты айғырларының есімдері де қазіргі ақалтекенің тарихында ерекше құрметпен аталады.

Қазір ақалтекені сыртқа сатпайды. Жылқы зауыттарында оның санын барынша көбейту жұмыстары қолға алынған. Түркімендердің оны қатты құрметтейтіні соншалық, тіпті мемлекеттік елтаңбасына да Янардак деген бірінің суретін салып қойған. 

Табиғи сұлу қалпымен қатар, ақалтеке жылқысы барынша төзімді де болып келеді. 1935 жылы түркіменнің 30 жігіті оның төзімділігіне, ерекше қасиетіне әлем назарын аудару үшін Ашғабадтан Мәскеуге атпен сапар шеккен. Бұл сол кездегі КСРО деңгейінде тараған ерекше шаралардың бірі болыпты. Жорыққа қатысқан жігіттердің бәріне орден беріліп, бір-бір құсмылтық сыйға тартылған екен.

== Қалы кілем ==

 
Түркіменнің тағы бір мақтанышы қалы кілем тоқу өнері. Алғаш 1869 жылы түркімен шеберлерінің жәдігері Санкт-Петербургтегі көрмеге қойылып, бәйге алған. 

Содан бері Еуропа жұртшылығы түркімен кілем тоқығыштарынан хабардар болады. 1937 жылғы Париждегі үлкен көрмеде түркіменнің қалы кілемі алтын медаль алады. Қазір қай жерде этнографиялық көрме болса, түркімен қыз-келіншектерінің шебер қолынан шыққан туындылары сонда қойылып, бәйге алып жатады. 

Тәуелсіздік алғаннан кейін бұрынғы “Туркменковер” фирмасының орнына “Түркіменхалы” атты мемлекеттік бірлестік құрылған. Қазір оның өнімдері дүние жүзінің көптеген елдеріне шығарылады. Соның арасында АҚШ, Италия, Ұлыбритания, Германия, Швейцария, Ресей, Түркия, т.б. елдер бар. 


1993 жылдың 20 наурызында елде түркімен кілемінің музейі ашылған. Онда ХІІІ ғасырдан бергі уақыттағы түркімен кілемінің тамаша үлгілері жинақталған. 1996 жылы Ашғабадта осы кілем тоқу өнеріне арналған халықаралық ғылыми-тәжірибелік симпозиум өткізіліпті. Түркімен кілеміне ТДС 52-97 халықаралық стандарты берілген. 2002 жылы Женевада өткен “Ғасырлық сапа кезеңі” атты көрмеде түркімен кілемі алтын жүлде алған. 


Кеңес заманында тоқылған ең үлкен кілем “Түркімен рухы” деп аталады. Ол 1942 жылы тоқылған, аумағы 193,5 шаршы метр. Тәуелсіздік жылдарында өкімет тарапынан күшті қолдау көрген түркімен кілемшілері өз өнерлерін жаңа сапалық деңгейге көтерген. 

1996 жылы “Түркіменбашы” атты аумағы 266 шаршы метрлік кілем тоқыса, ел тәуелсіздігінің 10 жылдығына арнап 2001 жылы то¬қылған кілем Гиннестің рекордтар кітабына енгізілген. “Ұлы Түркіменбашы Сапармұрадтың алтын ғасыры” деп аталған бұл кілемнің аумағы 301 шар¬шы метр, биіктігі 14 метр, салмағы 1 тонна 200 кг. 


1992 жылдан бастап Мақтымқұлы айының соңғы жексенбісі “Түркімен кілемінің күні” деп мерекеленіп келеді. 


== Ұлттық мерекелер ==

Түркіменстанда 23 ұлттық мереке бар. 

Соның ішінде 19 ақпан – Мемлекеттік ту және Түркіменбашының туған күні, 

18 мамыр – Қайта өрлеу және бірлік, 

21 маусым – Бірінші президентті сайлау, 

6 қазан – Қасірет шеккендерді еске алу, 

12 желтоқсан – Бейтараптық күні мерекелері деп аталады. 

Жыл сайын құрбан айтына 3 күн демалыс беріледі. 

Ал Түркімен тұлпары, кілемі, Мақтымқұлы позиясы, т.б. мерекелік күндер демалыс болмаса да кеңінен аталып өтеді. 

“Қызыл күндердің” ішінде “Қасірет шеккендерді еске алу күнінің” мәнісіне тоқтала кетейік. …1948 жылдың 6 қазаны түнгі сағат бірден он екі минөт өтіп, халықтың бәрі қатты ұйқыда жатқанда Ашғабадта 9 баллдық жер сілкінісі болған. Бар-жоғы 15-20 секөнтке созылған сол зілзала бір мезгілде 160 мың адамның өмірін қиған. Қала құрылыстарының 98 пайызы қатты бүлінген. 200-ден артық өнеркәсіп ошақтары жермен-жексен болған. Ұйқыдағы адамдардың бәрін құлаған құрылыстар басып қалған. Сілкіністің күштілігі сондай, көрген адамдардың айтуына қарағанда, рельсте келе жатқан темір жол құрамы тепловозымен бірге қаңбақша ұшқан. 


1998 жылы Ашғабад трагедиясының 50 жылдығы кеңінен аталып өтті. Сол жылы Бабасары Аннамұрадов деген мүсінші “Зілзала” атты скульптуралық-композиция салады. Онда “көк өгіздің мүйізіндегі” жер шары бейнеленген. Ол жарылып, қара күштер бел алғанда ананың қолындағы алтын бала болашаққа ұшып кеткелі тұрғандай әсер етеді. Сөйтіп, сол бала президенттің алтын мен апталған алып ескерткішіне ұласқан. Композицияның аяқталу сәті қарсы алдында тұрған Түркіменбашының алып мүсінімен аяқталады. Қолдан құйылған “көк өгіздің” биіктігі 15 метр болғанда қарсы тұрған президенттің мүсіні одан 4 -5 есе биік. 

Түркіменбашы өзінің “Рухнама” атты атақты шығармасын ұлттың рухын көтеру мақсатында жазған. 


== Билік ==

Түркіменстанда ең үлкен лауазым иесі, әрі атқарушы биліктің басшысы – елдің президенті. Ал Халық маслахаты елдегі халық билігінің ең жоғарғы өкілді органы болып табылады. Оның құрамы 2 мың адамнан артық. Осы органның да төрағасы президент. Елдегі заң шығарушы орган Меджилис деп аталады. Оның құрамында 5 жыл мерзімге сайланатын 50 депутат бар. 

Түркіменстан 5 әкімшілік-экономикалық аумақ¬қа бөлінген. Олар веллаят (уәллаят) деп аталады. Ахал, Балкан, Дашховуз, Лебан, Мары веллаяттарын және Ашғабад қаласын президент тағайындаған хакимдер басқарады. Веллаяттардың құрамына 46 этрап (атырап) және 528 генгеши (кеңес) енеді. 

Түркіменстанда азаматтық қоғамның да атрибуттары бар. Кәсіподақ, ақсақалдар кеңесі, Мақтымқұлы атындағы жастар одағы, Горбансолтан әже атындағы әйелдер одағы, дін жөніндегі кеңес және т.б. мемлекеттік бюджеттің есебінен жұмыс істейді. 


== Экономикасы ==

Бүгінгі таңда Түркіменстан – экономикасы жақсы қарқынмен дамып келе жатқан ел. ІЖӨ-нің жан басына шаққандағы жылдық өсімі мұнда 20 пайыз. Мемлекеттің қатаң бақылауының астында дамып келе жатқан елде ұрлық-қарлық жоқ. Рыноктық қатынастар да дамып келеді. Мемлекеттік бюджет кірісінің қомақты бөлігін мұнай мен газды сыртқа шығарудан басқа мақта иіру кәсіпорындарының тізбесінен түсетін салық та құрайды. 

Жоғары технологияға негізделген ондай кәсіпорындар саны қазір 63-ке жеткен. Жыл сайын бұл елде 158 млн. шаршы метр мақта-мата бұйымдары мен 82 мың тонна жіп иіріледі. Осы өнімдерін Түркіменстан әлемнің жоғары дамыған 30-дан артық еліне шығарып тұрады. 

Жалпы, бұл ел әлемнің 80-нен артық елімен белсенді сауда-экономикалық байланыстар жасайды. 

Қазақстан мен Түркіменстан арасындағы құрлықтағы шекараның ұзындығы 426 шақырым. Ол 2001 жылдың 5 шілдесінде ратификацияланған екіжақты келісім-шартпен толығымен шегенделген. 

2006 жылы екі елдің арасындағы тауар айналымы 153 млн. 299 мың АҚШ доллары көлеміне жетті. Бұл 2005 жылмен салыстырғанда 2,2 есе артық. Соның ішінде экспорт 20 млн. 689 мың доллар, ал импорт 132 млн. 610 мың долларды құрады. 

Түркіменстан жағы Қазақстаннан  негізінен өсімдік өнімдерін, темекі, ұн және химия өнеркәсібі өнімдерін импорттайды, ал Қазақстан  минералды және химиялық өнімдер алады. 



== Ұлттық-мәдени орталықтар ==

Түркіменстанда ТМД халықтарының ұлттық-мәдени орталықтары жоқ. 
 
[[Санат:Елдер]]

[[Санат:ТМД]]
