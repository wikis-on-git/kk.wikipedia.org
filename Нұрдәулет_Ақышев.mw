Жазушы Нұрдәулет Ақышев (1950) - «Алтаймен қол ұстасып» жаткан Тарбағатай өңірінде небір талантты акындармен қатар проза жанрына да ат басын тіреп жүрген жерлес жазушыларымыз туып өскен. Солардын бірі — Нұрдәулет Ақышев. Ол 1950 жылы 15 маусымда Тарбағатай ауданына қарасты, Маңырақ селосында туған. 

Орта мектепті бітіргеннен кейін бір жыл өндірісте жұмыс істеді. Абай атындағы Қазақ педагогикалық институтын 1973 жылы бітірген. Совет Армиясы қатарында болып келген соң, халық ағарту, баспасөз салаларында қызмет етеді. 
 


Көп жылдар «Қазақ әдебиеті» газеті мен «Жұлдыз» журналы редакцияларында әдеби қызметкер болып істеген. Қазір республикамыздағы «Қазақстан хабаршысы» (бұрынғы «Халық Кеңесі») газетінде бөлім меңгерушісі болып қызмет істейді.
Бүгінде Н. Ақышев алты кітаптың авторы. «Жұмбақ іздер» (1980), «Үндемейтін ұл» (1982), «Қиырдан келген көгершін» (1984), «Сынық домбыраның сазы» (1985), «Жатақхана қыздары» (1991), бір кітабы орыс тілінде басылып шықты.
Н. Ақышевтің шығармаларының қайсысын алсақ та, жастық махаббат, адалдықты ту ғып көтеріп, зұлымдық атаулыға үзілді-кесілді қарсы шығып, азаматтық борышты терең түсіне білуге шақырады. Уақыт талабы, сол уақыт талабынан туындайтын күнделікті өмірдегі ірілі-ұсақты айтыс, тартыстар, проблемалар - Н. Ақышев шығармаларының негізгі арқауы.
Мысалы, «Батпақты тоғай басында» повесі бір кездегі Совет Армиясының өмірін бейнелеуге арналса, «Ақаулықты анықтау» — қайта құру қаһармандары, «Сағыныш» - махаббат туралы шығармасы, ал «Жатақхана қыздары» атты повесть өмірден өз теңін таба алмай отырып қалған қыздардың тағдырлары жайында сыр шертеді.
Көптеген жазушылар сияқты аналар тақырыбы - Н. Ақышев шығармаларынын негізгі өзегі. Оған «Соңғы сын», «Ақ жаулығы кайда екен» деген жинақтардағы әңгімелері, «Үндемейтін ұл» повесі мысал бола алады.
Повесть - тіршіліктің көшінде тағдырдың талқысына ұшыраған ауру ана жайында. Ал ұлы Мәзім - сол ананың жолында өзінің жастығын құрбан еткен адал перзент. Ал оның жары Қалипаш - ақ махаббатын Мәзімге арнағанымен, оның анасына арнай алмаған, сол үшін отбасынан безген опасыз жан ретінде суреттеледі.
Қайтадан бас құрап ешкімге де ауырған анасын масыл етпеген Мәзім оны ақырғы сапарға дейін шығарып салады.
Біз бұдан ана алдында ақ сүтін ақтаған асыл азаматты көреміз. Жазушы замандастарымыздың жақсы қасиеттерін адамдық парасатын, психологиясын қарапайым тілмен жеткізе отырып, өмірдегі нағыз шындықтың бейнесін сомдаған.
Бұл - біздің жерлес жазушылардың үлкен жетістігі, шығармашылық еңбегіндегі зор табысы.
