'''Эфиоп Таулы Қыраты''' – [[Африка]]ның солт.-шығысындағы тау массиві, Эфиопия жерінде. Орташа биікт. 2000 – 3000 м, ең биік жері 4623 м (Рас-Дашан тауы). Э. т. қ. маңайындағы жазықтықтарға қарағанда біршама көтеріңкі, шығысына тіктеу, батысына баспалдақты беткей жасап тіреледі. Негізін кембрийге дейінгі құмтас, әктас, базальтты лаваның қалың қабаты жапқан кристалды іргетас құрайды. Солт. бөлігі жазыққа айналған кристалдық жыныстардан, оңт. лава қалдықтары (амба) бар базальтты үстірттерден тұрады. Батыс және оңт.-батыс беткейіне ылғал мол (жылына 1500 мм-дей), шығыс беткейіне азырақ (500 мм-дей) түседі. Э. т. қ-нан Көк Ніл, Атбара, Собат (Ніл алабы), Веби-Шебели, Джубба (Үнді мұхит алабы) өзендері бастау алады, бірақ өзендерінің табалдырықты болуына байланысты кеме жүзуге жарамсыз. Биіктік белдеуге тән топырақ және өсімдік жамылғысы қалыптасқан. 1700 м-ге дейін – колла белдеуі (орташа жылдық ауа темп-расы 20С); жел жақ беткейі – тропиктік ормандар, кофе плантациялары, ық жақ беткейі – саванна. 2400 м-ге дейін – война-дега белдеуі (орташа жылдық темп-расы 17С); саванна басым. 4000 м-ге дейін дега белдеуі (орташа жылдық темп-расы 14С); қылқан жапырақты орман ағаштары таралған, жоғарыда биік таулы дала өсімдігі басым. Сымен, Аваш, Гамбела, т.б. ұлттық саябақтар құрылған. Орт. және шығыс бөлігінде халық жиі қоныстанған. Э. т. қ. – егін ш. дамыған ауданның бірі, көптеген астық тұқымдас дақылдардың (қатты бидай, қара бидай, арпа) отаны.
