''ГИДРОИДТАР'', гидроидтылар (''Нydroіdea'') – ішекқуыстылар типінің гидрозоялар класына жататын су жәндіктері. Г-дың 5 – 6 отрядқа бөлінетін 4000-ға жуық түрі белгілі, соның ішінде Қазақстанда Каспий т-нде 5 түрі, Арал т-нде 1 түрі анықталған. Олар негізінен теңізде (гидра тұщы суда), кейбір түрлері көлде ([[Африка|Африкада]]), өзенде (Солт. Америкада, [[Еуропа|Еуропада]] және [[Азия|Азияда]]) тіршілік етеді. Г-дың жыныссыз көбейетін ұрпағы – полиптер, жынысты көбейетін ұрпағы медузамен алмасып отырады. [[Полип|Полиптер]] су түбіндегі тастарға бекініп, ағаш тәрізді бұтақтанып, бүршіктеніп өсіп шоғыр (колония) құрайды. Шоғырдың жеке дарабастарын гидранттар деп атайды. Шоғырдың сыртқы қабаты, судағы көмір қышқыл газы сіңгендіктен, қатайып, кемеге қауіпті рифтер түзеді. Кейбір бүршіктерден дара жынысты медуза дамып, шоғырдан бөлек тіршілік етеді. Бұлардың жұмыртқасынан шыққан дернәсілі планула деп аталады, оның денесі кірпікшелермен қапталған. Г. – жыртқыштар. Олар планктонды, шаянтәрізділерді, кейбір жәндіктердің судағы дернәсілін, шабақтарды қармалауыштарынан шығатын уымен әлсіретіп ұстап қоректенеді. Кейбір үлкен медузалардың уы адам денесіне қауіпті жара түсіреді.
