'''Грегариндер''' (''Gregarіnіa'') – споровиктер класына жататын бір клеткалы организмдер. Бұлар омыртқасыздар (жәндіктер, құрттар, т.б.) мен төм. сатыдағы хордалылардың ішек қуысында, жыныс органдарында клеткадан тыс паразиттік тіршілік етеді. Г-дің 800 – 1000-нан аса түрі белгілі. ''Archіgregarіnіda'', ''Neogregarіnіda'' және ''Eugregarіnіda'' деп аталатын үш отряды бар. Денесінің ұз. 10 мкм-нен 16 мм-ге дейін. Денесі бір клеткалы болғанымен үш бөлімнен тұрады: эпимерит – ауыз және жәндіктерге бекіну қызметін атқаратын алдыңғы бөлігі; [[протомерит]] – ортаңғы бөлігі; дейтомерит – ядросы бар артқы бөлігі. Қорегін, негізінен, эпимерит бөлігімен, сондай-ақ бүкіл денесі арқылы да сіңіреді. Көбінесе жынысты жолмен көбейеді. Екі грегариннен пайда болған гаметалар бір-бірімен қосылып, зиготаға, одан ооцистаға айналады. [[Ооциста|Ооцистаның]] ядросы сегізге бөлініп, одан спорозоиттар пайда болады. Ооциста иесінің нәжісімен бірге сыртқа шығарылады. Басқа организмге енген кезде, ооциста жарылып, одан спорозоиттары шығады. Олар ішек қуысының клеткаларына жабысып, өсе келе ересек Г-ге айналады.
