'''Эвклаз''' (грек. eu – жақсы, klasіs – сынғыш, жарылғыш) – аралдық силикаттар класс тармағына жататын минерал. Хим. формуласы: Al2Be2[SіO4]2(OH)2. Э-дың кристалдық құрылымында оқшауланған [SіO4]-тетраэдрі [AlO6]-октаэдрі бағаналары мен [BeO3(OH)]-октаэдрі тізбектері арасында орналасады. Моноклиналдық сингонияда кристалданады. Тақташа, кесте және қысқа кейде ұзын призма тәрізді, қырлары көп кристалдар түзеді; агрегаттары шашыранды және жарты шар пішінді. Э. түссіз, ақ, көгілдір, көк, сары немесе көк-жасыл түсті, мөлдір, шыныдай жылтыр. Қатт. Моос шкаласы бойынша 7,5, тығызд. 3,1 г/см3 шамасында, жіктілігі бір бағытта жетілген. Ол – эндогендік минерал. Э. гранитті пегматиттер, грейзендер мен жоғары темп-ралы кварц және альпі желілерінде адуляр, кварц, флюорит, т.б. минералдармен бірге кездеседі. Пегматитті, мөлдір Э. – асыл тас.
