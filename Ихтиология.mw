'''[http://ru.wikipedia.org/wiki/%D0%97%D0%B0%D0%B3%D0%BB%D0%B0%D0%B2%D0%BD%D0%B0%D1%8F_%D1%81%D1%82%D1%80%D0%B0%D0%BD%D0%B8%D1%86%D0%B0 Ихтиология]''' – [[балық|балықтар]] туралы [[ғылым]], [[зоология|зоологияның]] бір саласы. Ихтиология балықтардың сыртқы белгілері мен ішкі құрылысын (морфологиясы мен анатомиясын), балықтардың сыртқы ортаға бейімделуін, бейорганикалық және органикалық қарым-қатынасын (экологиясын), даму тарихын – жеке организмнің эмбриологиясын және түрлердің, туыстардың, тұқымдастардың, отрядтардың, т.б. эволюциясын немесе филогениясын, сондай-ақ балықтардың геогр. таралуын (зоогеографиясын) және балықтар үйірінің санын, оның ауытқу заңдылықтарын зерттейді; балықтардың мінез-құлығын (этологиясын), өзара қалай қатынаста болатынын, ұрпағына қалай қамқорлық жасайтынын анықтап, балықтардың өндірістік қорын анықтау әдістерін жетілдіреді, қысқа және ұзақ мерзімді балық аулау көлемін болжайды. Ихтиология мынадай салалардан тұрады: балықтар физиологиясы, балық өсіру, өндірістік балық аулау, балықтар эмбриологиясы, балық өндірісінің шикізат қоры, балық тағамдарының технологиясы, балықтар аурулары. Балықтарды ғылыми тұрғыдан зерттеу жұмыстары 16 ғасырдың ортасынан басталып, 18 ғасырдың басында балықтар жіктелімі жасалды. 18 ғасырда балықтарды зерттеуге орыс ғалымдары көп еңбек сіңірді. 19 ғасырда [[Каспий]], Азов, [[Қара теңіз]]деріндегі жүргізген зерттеулер балықтарды қорғаудың ғыл. негізделген шаралары мен балық аулауды ұтымды ұйымдастыру жолдарын ашты. 19 ғасырдың аяғы мен 20 ғасырдың басында балық аулау кәсібін ғыл. тұрғыдан зерттеу жұмыстары жүргізіліп, соның нәтижесінде балық қорын анықтау тәсілдері ұсынылды. 20 ғасырдың ортасынан бастап ихтиологтар балықты зерттеудің барлық саласына да көптеген жаңалықтар енгізді. Мысалы, балық үйірін іздеуге ультрадыбысты қолдану, балық аулауда электр жарығын, балықтың қоректенуін зерттеуге радиоактивті изотоптарды пайдалану, балық өсіруде гипофиз гормонын инъекциялау, батискаф, т.б. аппараттармен судың әр түрлі тереңдігін зерттеу, су асты телевизиясын пайдалану, т.б. Ихтиологиялық зерттеулерді дамытуға көмектесетін Халықар. Ихтиологиялық бірлестік, Халықар. Ихтиологиялық теңіз зерттеу кеңесі, т.б. ұйымдар бар. Қазақстан суларының балықтарын іргелі зерттеу 18 ғ-да П.Палластың еңбектерінен басталады. Ол 1768 – 73 ж. Санкт-Петербургтен [[Байкал]] бойына жасаған саяхаты кезінде Каспий теңізі мен [[Еділ]], [[Жайық]], [[Ертіс]] өзендерінің ихтиофаунасын зерттеді. Арал теңізінің балықтары туралы алғашқы деректерді Г.Мейендорф берді (1820). Қазақстанның ихтиофаунасын тануда 19 ғасырдың 2-жартысында ғалым-саяхатшылар Н.А. Северцов пен А.П. Федченконың, К.Ф. Кесслердің, А.И. Шренктің, Н.М. Пржевальскийдің, т.б. жинаған мәліметтері мен ғыл.-зерттеулерінің маңызы ерекше болды. Аралда 1929 ж. Бүкілодақтық балық шаруашылығы ғылыми-зерттеу институтының тұрақты ст., 1933 ж. Балқашта бөлімшесі, кейінірек Алтай Ихтиологиялық базасы ұйымдастырылды. Қазақстан ихтиофаунасын зерттеудің жаңа кезеңі КСРО ҒА-ның 1932 ж. Қазақстанда ұйымдастырылған базасымен байланысты. Осы кезеңде Қазақстанның ихтиофаунасын зерттеуде Г.В. Никольский (Арал су алабы), П.Ф. Домрачев (Балқаш су алабы) және т.б. ғалымдар елеулі үлес қосты. 1959 ж. Қазақстан ҒА-ның Зоология институтында әуелі сектор, кейіннен ихтиология және гидробиология бөлімшесі Арал, [[Балқаш]], Алтай бөлімшелерін қамтитын Қазақ балық шаруашылығы ғылыми-зерттеу институтына (КазНИИРХ) айналды. 1961 ж. ҚазМУ-да (қазіргі Қазақ ұлттық ун-ті) ихтиология және гидробиология кафедрасы ашылды.
Республикамыздың ірілі-ұсақты суларын терең зерттеу 20 ғасырдың 40-жылдарынан басталды. Бұл кездегі Қазақстандағы Ихтиологиялық зерттеу жұмыстары, негізінен, республика ғалымдарының күшімен атқарылды. 1945 – 50 жылдары Аралда, Балқашта, Зайсанда тұрақты зерттеулер жүргізілді. Олардың негізгі мақсаты өндірістік бағалы балық қорын зерттеу және балық аулауды тиімді ұйымдастыру болды. 20 ғасырдың 60-жылдарынан Қазақстанның әр өңіріне лайық балық ш-тарын құру мәселесі биол. тұрғыдан дәлелденді, кәсіптік мәні бар аса бағалы балықтар (құбылмалы бахтах, ақ амур, т.б.) жерсіндірілді, барлық балық түрлерінің морфология және физиология ерекшеліктері, қоректенуі, паразит фаунасы мен аурулары зерттелді (В.Н. Доброхотов, М.Дайырбаев, Ә.Бәйімбетов, Х.Қ. Есмұқанов, т.б.). Қазақстан аумағын ихтиогеограф тұрғыдан сипаттап, кейбір балық түрінің денесінен жерсіндіруге байланысты пайда болатын морфол. ерекшеліктер табылды (В.П. Митрофанов, т.б.). Республика өзен-көлдерінде биол. өнімдер қалыптасуының заңдылықтары, балық өсіру технологиясы іздестірілуде, балық фаунасы жөніндегі мәліметтер жүйеге қорытылуда.
Республикамыздағы Ихтиологиялық зерттеулердің нәтижелері республикалық ғылыми-зерттеу институттарының, Қазақстан ҰҒА-ның, ҚазҰУ-дың ғылыми еңбектерінде, ТМД және көптеген шет ел журналдарында басылды. 5 томдық «Қазақстан балықтары» (1986 – 92); «Қазақстанның балықтәрізділері мен балықтарының қазақша-орысша анықтауышы» (1999); И.В. Митрофанов, Бәйімбетов, Мур Дж. Майклдің «Словарь названий рыб Казахстана» (лат., англ., рус., каз., 1999); К.Ө. Күленов, С.К. Күленованың, «Балық шаруашылығының орысша-қазақша түсіндірме сөздігі» (1980), С.Қаженбаевтың, «Қазақстанның балық байлығын қорғау» (1979), Қ.Қайымовтың, «Балықтар әлемінде» (1981) кітаптары, т.б. еңбектер жарық көрді.
