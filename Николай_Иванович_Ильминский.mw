Ильминский Николай Иванович (8.5.1822, [[Ресей]], Пенза қ. – 27.12.1891, Қазан қ.) – орыс педагогы, миссионер. Пенза діни семинариясын (1842), Қазан діни академиясын (1846) бітіргеннен кейін Қазан діни академиясында оқытушы (1846–51) болған. Шығыс тілдерін жете меңгеру мақсатында ғыл. сапармен [[Сирия]], [[Мысыр]], [[Түркияны]] (1851–54) аралады. Қазан діни академиясында шығыс тілдерінен сабақ береді (1854–58). Орынбор шекаралық комиссиясында аудармашы (1858–61), Қазан ун-тінің проф. (1861–72) қызметтерін атқарған. 1872 жылдан өмірінің соңына дейін өзі негізін қалаған Қазан мұғалімдер семинариясының директоры болды. [[Қазақ]] тілінің фонетикасы мен грамматик. құрылысы жөнінде сөздік құрастырған. «Материалы к изучению киргизского наречия» (Қазан, 1861) атты 200 беттік еңбегінің алғашқы 40 беті қазақ тілінің фонетикасы мен грамматикасына арналған да, қалған 160 беті қазақша-орысша сөздік ретінде берілген. Басқа да түркі тілдерін зерттеумен қатар ауыз әдебиеті нұсқаларын жинастырумен де («Ер Тарғын», Қазан, 1862; «[[Қисса Рабғузи]]», [[Қазан]], 1859), этногр., тарих мәселелерімен де шұғылданды (мыс., «Бабыр сұлтанның жазбалары», 1857). Патшалық Ресей үкіметі [[Еділ]], [[Орал]], Сібір аймақтарындағы «бұратана» халықтарға оқу-ағарту ісін жүргізуде И-дің «педагогикалық жүйесін» қолданды. Осыған орай мектепте оқытудың білімдік мәнінен гөрі діни-насихаттық жағы басым болды. Осындай кемшіліктерге қарамастан И. отар халықтардың білім беру ісін дамытуға елеулі үлес қосты. Араб әліпбиі орнына орыс графикасына негізделген әліпби ұсынды. Ағартушы ғалым Ы.Алтынсаринмен қызметтес болып, ол туралы естелік жазды.
