'''Теріскен''' — Қабақта, әдетте оның ушында жұқпалы организм туғызатын қызыл, ісінген түйін. 
Теріскен пайда болар алдында көздің қабағы (түкті аймақтардың астары) қызарып, қышыта бастайды. Артынша сол жерде теріскен пайда болады. Теріскен — көз қабағының қабынуы. Ол көздің жоғарғы және төменгі жақтарына шығады.

Теріскен пісіп-жетілген кезінде безеу секілді ауызы болады. Ол жарылып, көзді былшылдаған сұйықтыққа толтырады. Таңертең ұйқыдан оянғанда көздің кірпіктері сол сұйықтыққа шыланып, көзді ашу қиындайды.

Теріскен иммунитеті мықты адамдарды қатты мазалай қоймайды. Егер сіздің иммунитетіңіз мықты болса, теріскен пайда болған сәтте-ақ жазылып кетеді. Ал егер иммунитетіңіз нашар болса, бір емес бірнеше теріскен шығуы мүмкін. Және шыққан теріскен сізді біраз мазалайды. Жарылғанға дейін созылады, көзіңізді былжыратып, кірпіктеріңізді сұйықтыққа шылап, мазаңызды алады.

Теріскен иммунитетке күш түсіреді. Асқынған кезде дене қызуы көтеріліп, лимфа түйіндерін (инфекцияға қарсы тұратын түйіндер) зақымдайды.

“Ауырып ем іздегенше, ауырмайтын жол ізде” деген халық даналығын ескерсек, теріскен шықпас үшін жеке бас гигиенасын сақтап, иммунитетті күшейтетін тағамдармен тамақтанып, адамға кесапат беретін темекі мен алкогольді ішімдіктерден алшақ болу керек.

==Теріскеннің себептері==

Көз қабағының бұлай қабынуына жеке бас гигиенасының, соның ішінде көз гигиенасының сақталмауы, ұқыпсыздық пен көзді бояу немесе бояуды кетіру барысында ұқыпсыз болуды жатқызуға болады. Көзге бактериялар түсіп, арты қабақтың қабынуына айналады.

Ауа-райының салқындығы мен көзге түсетін шаң-тозаңның да теріскеннің пайда болуына әсер ететіндігі бар.

Егер көзіңіздегі теріскен төмендегі емдеу әдістерін 5 күн бойы іске асырғаннан кейін жазылмаса, онда окулист дәрігерге көрінуіңіз қажет.

==Теріскенді емдеудің алғашқы тәсілі==

Көздің қабағында теріскен шығайын деп тұрған кезден-ақ сол жерді медициналық спиртпен, йодпен және көкдәрімен (зеленка) күйдіруге болады. Күйдіру кезінде аталған заттардың көзге түсіп кетпеуіне назар аудару керек. Дұрысы, көзді жұмып, теріскен шыққалы тұрған жерге мақта оралған жіңішке таяқшаны пайдалана отырып медициналық спиртті немесе йодты, көкдәріні жағу керек.

==Дәрі-дәрмектермен емдеу==

Теріскенді тиімді емдеуге арналған антибиотиктер бар. Антибиотиктердің өздері түрлі топтарға бөлінеді. Егер антибиотиктіктердің кейбіріне аллергияңыз бар болса, өзіңізге жағатын топтағы антибиотиктерді пайдаланыңыз.  Антибиотиктердің мынадай топтары бар:

* альбуцидтер;
* пенициллиндер;
* гентамициндер;
* эритромициндер.

Жоғарыда аталған антибиотиктерден бөлек соңғы кездері шығып жатқан ципролет және тобрекс секілді антибиотиктерді пайдалануға болады. Оларды көзге күніне 3-5 реттен тамызуға болады.

Антибиотиктерден басқа көзге жағатын майлар (мазь) бар. Солардың кейбіреулері — тетрациклинді май мен эритромицинді май. Ескерте кететіні, бұл екеуі де антибиотиктердің қатарына жатады.  Дәріханашылардан кеңес сұрауды да ұмытпаған жөн. Өйткені әрбір дәрі-дәрмектің өзіндік қасиеттері болады. Сол қасиеттерінің қайсысы сізге жақын келетінін дәріханашылар айтып береді.

==Жылы ұстау арқылы емдеу==

Теріскенді емдеудің қарапайым әдісі де бар, ол — жылу арқылы емдеу. Теріскен шыққан жерге құрғақ әрі жұмсақ заттарды қыздырып басу керек. Мысалы, суға қайнатылған жұмыртқаны жұмсақ матаға орап, теріскен шыққан жерге басуға болады. Мата қатты қалың болмауы керек. Мата не құрлым қалың болған сайын, оның жылу өткізгіштігі төмен болады.

Тұзды табаға немесе қазанға қыздырып, сонан соң тығыз матаға орап, теріскен шыққан жерге басуға болады. Тұз ыстықты біраз уақытқа дейін сақтап тұра алады. Тұзды ораған матаның тесіктері болып, тұздың ұнтақтары көзге түсіп кетпеуі керек. Дұрысы, ірі тұзды пайдалану керек.

Жылы заттар арқылы емдеу ұзақтығы қалағаныңызша көп бола береді. Жылы болу керек дегеннің орнына тым қатты ыстық қылып жіберуге болмайды.

==Теріскенді емдеудегі ырым==

Мүмкін, барлық аймақтарда емес болар,”Көзіме теріскен шықты” деген адамның жауабына “аюдың көтіне” немесе сол сияқты басқа да жануарлардың көтіне дегендей сөздерді айтып, көзге түкіретін ырым бар. Айтылған сөздердің бейәдептілігін ескермегеннің өзінде, көзге түкіру кезінде қаншама бактериялардың көзге кіретінін ұмытпау керек.  Ол бактериялар теріскенді жазудың орнына асқындырып жіберуі ғажап емес. Егер біреу түкіре қалса, тезірек қолыңызды сабындап жуып, көзіңізді жылы сумен шайыңыз.

Кей кездері саусақтарына түрлі-түсті жіптерді байлап алып, көзі қызарып жүрген адамды кездестіруге болады. Бұндай жағдайлар қазіргіге қарағанда бұрынырақта жиі ұшырасатын еді. Сол түрлі-түсті жіптерде қандай “философия” болуы мүмкін? Ғылыми тұрғыдан алғанда бос сандырақ қана. “Ондай емдеу әдістерін әлем бойынша қолданады” деп айту — қисынсыз дәйек. “Неге жіпті байлайды? Жіпте қандай емдік қасиет бар?” деген сұрақ туады.

Теріскен ұқыпты емделуден соң жазылады. Толық жазылып бітпейінше көзіңізді суықтатып алмаңыз. Көз суықтаса, теріскен қайта шығады. Ал теріскен деген кеселден аулақ болғыңыз келсе, онда денсаулықтың кепілі болатын салауатты өмір салтын ұстанып, мұқият болғаныңыз жөн.



{{stub}}

[[Санат:Медицина]]
