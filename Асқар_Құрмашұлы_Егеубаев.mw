'''ЕГЕУБАЕВ Асқар Құрмашұлы''' (6.3.1950, Шығыс Қазақстан обл. Күршім ауд. Қыстау Күршім а. – 8.10.2006, Алматы қ.) – [[ақын]], аудармашы, [[сыншы]], филол. ғыл. докт. (1999). [[ҚазМУ-ды]] (1974, қазіргі ҚазҰУ) бітірген. «Қазақстан коммунисі» журналында (1974–84), «Қазақ әдебиеті» газетінде (1984–87), «Жазушы» баспасында (бас [[редактордың]] орынбасары, 1987–88), «Жұлдыз» журналында (1988–89), «Қазақ энциклопедиясы» Бас редакциясында (бас редактордың орынбасары, 1989–90), ҚР Жоғ. Кеңесінде баспасөз [[хатшысы]], Қазақстан Парламенті [[Сенаты]] аппаратында кеңесші (1991–97), ҚазҰУ-да оқытушы, Қазақстан Республикасы Президенті жанындағы Ұлттық [[жоғары]] мемл. басқару мектебінде бағдарлама жетекшісі (1997–2001) болды. 2001 жылдан өмірінің соңына дейін Қазақстан ҰҒА-ның Әдебиет және өнер ин-тында бөлім меңгерушісі қызметін атқарды. «Ежелгі [[дәуірдегі]] қазақ әдебиетінің көркемдік жүйесі (Х–ХІІ ғасырлар: көркемдік-эстетикалық ізденістер мен түрленулер)» деген тақырыпта докт. дисс. қорғаған. «Сыр мен сымбат» (1981), «Сөз жүйесі» (1985), «Әділет» (1990), «Аламан» (1996), «Қала салған қазақтар: Поэмалар» (2002), «Тайқазан: Дастандар мен өлеңдер» (2003), «ХХ ғасырдың екі сағаты» (2005), «Жүсіп Баласағұн: Роман-эссе» (2005), т.б. кітаптардың авторы. [[Түркі]] мәдениетіне қатысты көне әдеби мұраларды қазақ тіліне [[аударып]], зерттеу жұмысымен айналысқан. Ж.Баласағұнның «Құтадғу білігін» қазақ тіліне аударды (1986). Бұл кітап 1989 ж. Пекиннің Ұлттар баспасынан араб әліпбиімен екінші рет жарық көрді. М.Қашқаридың «Диуани лұғат ит-түрк» еңбегін қазақ тіліне аударды (1998). «Кісілік кітабы» (1998), «Ежелгі дәуірдегі қазақ әдебиетінің көркемдік [[жүйесі]]» (1999), «Құлабыз: Поэтиканың тарихилығы» (2001) т.б. [[монографиялары]] жарық көрген. Қазақстан Ленин комсомолы (1984), Жамбыл атынд. халықар. (1996), Махамбет атынд. (2003) сыйлықтардың лауреаты. Шығыс Қазақстан обл. Зайсан ауд-ның [[құрметті]] азаматы (2000). «Құрмет» орденімен (2003) және медальдармен марапатталған.
