'''Хиуаз Қайырқызы Доспанова''' (1922—2008) — [[Халық Қаһарманы]].

[[1922]] ж. [[мамырдың 15]] [[Бөкей гөбернесі]] Ганюшкино селосында (қазір [[Атырау облысы]]) дүниеге келген. Әкесi — Қайыр балықшы, анасы — Меруерт мұғалiм болып еңбек еткен.

Ұшқыштық өмір жолын Оралдың аэроклубында бастап, кейін әйгілі ұшқыш Марина Раскова басқарған 46-гвардиялық полкінің құрамында 300-ден астам әуе шайқастарына қатысқан Хиуаз Доспанова сол кездің өзінде теңдессіз ерлігі үшін «қанатты қыз» атанған еді.

Соғыстан кейін лауазымды қызметтер атқарған Х. Доспановаға Елбасының Жарлығымен Халық қаһарманы атағы берілген болатын.

[[2008]] ж. [[мамырдың 21]] [[Алматы]] қаласында 86 жасында дүниеден озды.

{{stub}}

[[Санат:Халық қаһармандары]]

Хиуаз ДОСПАНОВА, Халық Қаһарманы: Халқым үшін қолымнан келгеннің бәрін жасадым

– Хиуаз Қайырқызы, сіз қазақ қыздары арасынан шыққан тұңғыш әскери ұшқышсыз. Жастық шағыңызда По-2 ұшағын ұршықша үйіріп, жау тылын сан мәрте талқандадыңыз. Дала қызы бала кезінен ұшқыш боламын деп армандады ма?
– Мектепті Орал қаласында тамамдадым. Мектеп қабырғасында тек қана үздік оқығаным жоқ, сонымен бірге комсомол ұйымының хатшысы және пионер жетекшісі болатынмын. Бір жолы Орал қалалық комсомол комитеті мектебімізге келіп, барлық оқушыларды жинап «Бізде аэроклуб ашылғалы жатыр. Соған кадрлар керек» деді. Зал тым-тырыс. Ешкім өздігімен аэроклубқа жазыла қоймады. Мен мектептің белсенді мүшесі ретінде «Барлығыңызды, әсіресе, жігіттерді аэроклубқа жазылуларыңызды сұраймын» дедім. Өлі тыныштық. Ешкімнің бас көтере қоймауы намысыма тиіп кетті де «алдымен мені жазыңыз» дедім.
– Алғаш штурвалға отырғаныңыз есіңізде ме?
– Есімде қалмады ғой. Жас келген соң, өткен күндеріңнің барлығы көмескілене береді екен. Қатты қуанған шығармын. Әйтеуір осы аэроклубқа жазылған соң, жатсам да, тұрсам да ұшқыш боламын деп армандадым. Аэроклуб «запастағы ұшқыш» деген қолыма тілімдей қағаз берді. Мектеп бітіргесін, осы қағазды алып, бірден Мәскеуге, Жуковский атындағы әскери-әуе академиясына бардым ғой. Бірақ ондағылар далада өскен қазақ қызын менсінбеді ме, құжаттарымды қабылдамады. Мен мектепті алтын медальмен бітіргенмін. Осы алтын медальмен қосып «кез келген жоғары оқу орнына емтихансыз қабылдансын» деген анықтама берілетін. «Ұшқыш боламын» деген арманыма балта шабылған соң, құжаттарымды Мәскеудегі бірінші медициналық институтқа тапсырып, емтихансыз қабылдандым.
Мен бірінші курсты тамамдаған жылы жазда соғыс басталды. Аласапыранда елге барғым келмеді. «Қайтсем де майданға барып, елімді жаудан азат етемін» деп ойладым. Бір күні Сталиннің жеке тапсырмасы бойынша тек қана әйелдерден құралған авиаполк жинақталып жатқанын естідім де, сонда құстай ұштым ғой. Осы түнгі бомбалауға арналған полктің командирі Кеңес Одағының батыры, әйгілі Марина Раскова болыпты. БЛКЖО Орталық комитетіне келсем «Жап-жас қызсың. Қан майданға аттанғың келеді. Әкең мен шешеңнің рұқсаты бар ма?» деді. «Мен комсомолмын, өз өмірім үшін өзім жауап беремін» дедім. Осылай авиация тарихында алғаш құрылған полк құрамына қабылдандым.
Барлығымыз өмірдің ащысын да, тәттісін де көрмеген өрімдей жас қыздармыз. Таныса келе байқағаным, осы қыздардың көпшілігінің ата-анасы жоқ, панасыздар екен. Басым бөлігі жетімдер үйінен келгендер.
Бізді алдымен Саратовтағы әскери-ұшқыштар училищесіне алып келді. 1942 жылдың мамыр айына дейін дайындап, тек жазға таман майдан шебіне жіберді. Полкымыз Украина, Белоруссия мен Польша жерін азат етуге қатысып және Германия аспанында соғысты. Біздің міндетіміз жер бауырлап ұшатын По-2 ұшағымен түн ішінде жаудың тылын талқандау болатын.
– Жау тылына алғашқы шабуыл жасағаныңыз есіңізде ме? Яғни ең бірінші операцияңыз қалай өтті?
– Командир мені штурман етіп тағайындады. Ұшқыштарға қарағанда, штурманның жауапкершілігі өте үлкен. Алдымен жарық бергіш бомба тастаймыз. Сосын нысананы дәл тауып көздеп атуымыз керек. Керек кезінде штурвалды да қолға алуға тиіспіз. Егер қапелімде жау жағы ұшақпен оқ жаудырған жағдайда, пулеметпен ату да – штурманның міндеті. Ал осы штурманның кабинасын нағыз тозақ деп атаса да болады. Ішінде айналатын орын жоқ. Не қимылдай алмайсың.
Ең алғашқы операцияға шығып келеміз. Міндетіміз – Майндорф станциясындағы жаудың әскері мен техникасының орнын анықтау. Майданда зенит оғынан гөрі прожектордан қатты қорқатынбыз. Нысанасына қалып қойсаң, шаруаң бітті. Осы ең бірінші операциямызда прожекторлар жан-жағымыздан қаумалап алды. Төңірек жап-жарық болып кетті. Қасымда Екатерина Пискарева бар еді. Екеуміз қатты састық. Тезірек шешім қабылдамасақ, шейіт болып кетуіміз мүмкін. Мен Катяға «бізді тұтқынға алса қайтеміз? Өмірді таңдаймыз ба, өлімді ме?» дедім. Әуе күштерінде «жерге қадал да өл» деген түсінік бар. Катяға осыны айттым. Бірақ Катя мықты ұшқыштардың бірі еді. Ол По-2 ұшағын жерге тым жақын әкелді де, лезде қайта көтерілді. Ал прожекторлар бізді таппай қалды. Бірден курсты жөнге келтіріп, көзді ашып-жұмғанша ғайып болдық.
– Немістер сіздерді «ночные ведьмы» деп атаған екен ғой...
– Отанға деген сүйіспеншілігіміз шексіз болғаны соншалық, жанкешті болдық қой. Тіпті біз туралы немістер «олар түрмедегі әйелдер. Отан алдындағы қылмысын өз қандарымен өтемекші екен» деген әңгімелер де айтыпты. Біз де немістерді «фашистер» дедік. Ешқашан Германияның Карл Маркс пен Фридрих Энгельстің отаны екенін еске де алмадық. Соғыстың аты соғыс...
– Түнгі бомбалауға 300 мәрте қатыстыңыз. Бірнеше мәрте ұшақтан құлап, өлім аузынан қалдыңыз. Бірде ұшағыңыз жарылып кеткенде, орындыққа таңылмай отырғандығыңыздың арқасында аман қалыпсыз. Осы туралы айтып беріңізші...
– Құдай басқа салмасын, соғыс деген нағыз тажал ғой. Майдан даласынан қатты шаршап, шалдығып қайтатынбыз. Тіпті сөйлеуге де шамамыз келмей қалатын. Бар ойымыз, тезірек аэродромға жетіп, тамақ ішіп, тынығып алғымыз келетін. Сол күні түнгі жорыққа Юля Пашкова екеуміз бірге шыққанбыз. Тапсырманы орындап, аэродромға асығып келе жатқан бетіміз еді, кенет қатты соққы алдық. Алғашқыда «жау келіп қалды ма?» деп ойладым. Кейінгісі есімде жоқ.
Есімді госпитальда жидым. Денемнің сау тамтығы жоқ. Аяқ-қолымның барлығы сынған. Қонуға келе жатқан өзіміздің екі ұшақ соғысыпты. Орындыққа таңылмай отырғандықтан, мен қатты екпінмен ұшып, ұшақтың қанатының үстіне түсіппін. Экипаждағы үш адам да қаза болған. Тек мен ғана аман қалыппын. Орындыққа таңылмай отырғаным үшін, талай мәрте полк командирінен сөгіс алып едім, енді осы олқылығым өмірімді қорғап қалыпты.
Юля нағыз ержүрек жастардың бірі еді. Бірде екеуміз Славянская станциясын бомбалауға тапсырма алғанбыз. Түн жарық болып тұрған. Үйлердің барлығы анық көрініп тұр. Бағытымызға жақындай бергенде, трубкадан Юляның жылаған дауысын естідім. Алғашқыда ештеңе түсінбей қалып «Юля, бір жерің ауырып отыр ма?» деп едім, ол «осы станцияда менің әкем мен шешем тұрады» деді. «Неге алдын ала айтпадың?» дегеннен басқа сөз таба алмадым. Тапсырманың аты тапсырма. Юляның әке-шешесінің үйінің қай маңда екенін сұрап алдым да, үйінен аулақтау жерге бомба тастадым. Бірақ түн ішінде Юляның үйінің амандығын білу мүмкін емес еді. Аэродромға аман-есен келген соң, полк командиріне болған жағдайды айтып едім, ол Юляны Славянская станциясын бомбалаудан алып тастады. Кейіннен бірнеше ай өткен соң, фашистерден азат болған станцияға келіп, Юляның әке-шешесіне жолығып кеттім. Құдай сақтап, олардың үйін өрт шалмапты. Бірақ бұл кезде Юля о дүниелік болып кеткен еді.
– Қатты жараланғаныңызға қарамастан, сіз штурман ретінде түнгі бомбалауға қатысып жүрдіңіз. Майданда соңғы рет ұшқан сәтіңіз есіңізде ме?
– Қатты жараланғаннан өздігімнен кабинаға кіріп-шыға алмай қалдым. Өйткені менің бүкіл он екі мүшем құрастырылып, жапсырылып қойған болатын. Бірақ «ауырып жүрмін» деп айтуға қорқамын, ұшаққа отырғызбай қоя ма деп. Аяғымның сүйектері қисық бітіпті. Қайта сындыруға тура келді. Осы аяғымды қайта сындырып салғанда, қатты ауырғаннан көздерімнен жас ыршып кетті. Бірақ ұшқым келгендіктен, тістеніп, барынша шыдап бақтым.
Маған тамақты кабинаға әкеліп беретін. Бұрынғыдай полк командиріне барып, тапсырманы қалай орындағаным жөнінде мәлімдей алмадым. Кейде кабинаның ішінде ұйықтаймын. Бірақ бәрібір аяғым ауырғанын қоймады. Кейіннен мені байланыс полкінің штабына командир етіп жіберді.
– Бейбіт күндерде штурвалға отырып көрдіңіз бе?
– Тек қана жолаушы ретінде отырдық қой. Мүгедек адамды ұшаққа жібермейтіні анық. Ал соғыста бұл тәртіптің бәрінің белінен басуға тура келді.
– Алғаш Жеңісті естігенде қандай сезімде болдыңыз?
– Біздің әскердің жеңгенін майдан шебінде, Германияның Нойе Бранденбург қаласында естідім. Ол сәттегі тебіреністі сөзбен айтып жеткізу мүмкін емес. Көзімнің жасын тоқтата алмадым. Мен соғысқа тұлымшағы желбіреген қыз болып келдім де, штаб командирі болып аяқтадым ғой. Жауынгерлер жүгіріп келді де, «салют беруге рұқсат бер» деді. Бірақ қуаныштан жүрегім жарылардай болып тұрса да, рұқсат бермедім. Соғыстың біткені жаңа. Әлі аяғымыз өз Отанымызға тиген жоқ. Сондықтан тәуекел етуге болмайды. Штаб командирі ретінде армия алдындағы жауапкершілігім бар ғой.
– Соғыстан кейінгі өміріңіз қалай өрбіді? Сіздің үлкен қызметтерді атқарғандығыңызды білеміз...
– Соғыстан кейін елге, Оралға оралдым. Шешем мен бауырларым дін аман екен. Майданнан жаңа келе салып, оларды тастап, қайта оқуымды жалғастыруға Мәскеуге кете алмадым. Мені бірден облыстық партия комитетінің әскери бөліміне инструктор етіп алды. Белді бекем буып, партияның жұмысына кірісіп кеттік. Көп ұзамай, Алматыға Жоғарғы партия мектебіне оқуға жіберді. Ол уақытта Қазақстан Компартиясы орталық комитетінің бірінші хатшысы Шаяхметов болатын. Алматыға келгесін осы кісімен сөйлесудің сәті түсті. Ол кісі маған «сіз әскери адамсыз. Алматыда қалсаңызшы. Партияға керексіз» деген ұсыныс жасады. Бірден құп алдым. Алдымен ЛКЖО-ның мектептер бойынша хатшысы болдым. ҚазССР Жоғарғы Кеңесінің депутаты болып және Жоғарғы Кеңестің президиум хатшылығын да атқардым. Кейіннен Қазақстан Компартиясы Орталық комитетінің аппаратында жұмыс істедім. Алматы қалалық партия комитетінің екінші хатшысы және ЛКЖО Орталық комитетінің бірінші хатшысы болдым. Мен Қазақстан Компартиясы Орталық комитетінің бюро мүшесі болған адаммын. Менен кейін де, маған дейін де ешбір қазақ әйелі бюро мүшесі болған емес. Қайсыбірін айтайын, талай қызметті атқардық қой. Мына «Медеу» спорт кешенін де өзіміз салдық. Медеуге алғаш барғанымыз әлі есімде. Тауға жол жоқ екен. Тек қана тастар. Көлігімізді қалдыруға тура келді. Мен жастайымнан атқа мініп үйренгенмін. Сол жерде бір атты ерттеп мініп, жердің бағыт-бағдарын біліп қайттым. Бірінші тастарды тазалап, кейіннен құрылыс жұмыстары басталды ғой. Пионерлер сарайын, Республика министрлер кеңесі қызметкерлерінің ауруханасын салдырттық.
Елім деп жүріп, таңның атқанын да, кештің батқанын да, тіпті жастық шақтың өтіп кеткенін де білмей қалдық қой. Бірақ қайнаған өмірім ХХ ғасырда қалып кетті. Мен өткен уақытты еске алғанда «біздің эрамызға дейін болған» деп қалжыңдайтыным бар. Ал ХХІ ғасырды «жастар мен балаларымның ғасыры» деймін. Сіздердің ғасырларыңыз тек жақсылық пен ізгіліктің ғасыры болсын. Ешқашан аспанымызды соғыс деген қара бұлт шалмасын.
– Сіздің ерлігіңіз көпке дейін еленбей келді. Майдандас құрбыларыңыздың көпшілігі кезінде Кеңес Одағының батыры атанды. «Игіліктің ерте кеші жоқ» дейді, кештеу болса да, Халық Қаһарманы атанғаныңызда қандай сезімді бастан өткердіңіз?
– Менің жас күнімде мінезім басқа еді. Қазір мүжіліп біттік. Бұрынғы өрлік пен өжеттіктің ізі де қалмады. Қазір мені бойында күші мен қайраты тасыған, уылжыған жап-жас болды деп кім айтады? Айтпағым, Халық Қаһарманы орденін Алматы қаласында тапсырды ғой. Сол күні көңілім қатты толқыды. Өзімді дәл 1945 жылдың 9 мамырындағыдай сезіндім. Иманғали інім кеудеме орденді қадағанда, өзімді дәл майдан шебінде тұрғандай сезініп «өзімнің сүйікті де қымбат Отаным Қазақстанға адал қызмет етуге ант етемін» деппін.
– Кеудеңіз тола ордендер мен медальдар. Сіз үшін қайсысының орны бөлек?
– Мен үшін бұлардың барлығы қымбат. Тіпті медальдарымның өзі де. Соғысқа жастық шағымды арнадым, одан кейін бейбіт өмірде аянбай еңбек еттім. Бұл ордендер мен медальдар менің өмірімнің куәсі ғой. Майдандағы ерлігім үшін «Қызыл ту», ІІ дәрежелі «Отан соғысы» ордендерімен және көптеген медальдармен марапатталдым. «Еңбек Қызыл Ту» ордені соғыстан кейінгі жылдардағы елеулі еңбегім үшін берілді. Ал «Халық Қаһарманы» елімнің бергені ғой. Бұл дүниеде халқыңнан жақын кім бар? Айналайын, халқымның берген сыйы ғой. Иманғали балам кеудеме қадап бергелі бері, бұл орденді орнынан әлі қозғағаным жоқ.
– Үстеліңізден газеттердің бүгінгі нөмірлерін көріп отырмын. Күнделікті баспасөзді қадағалап отырасыз ғой деймін.
– Бір көзім көруден қалды. Сондықтан теледидарды көре де алмаймын. Ал күнделікті газетті шалым әкеліп береді. Осыны ермек қыламыз.
– Хиуаз қазақта жоқ, таңсық есім. Сізге бұл есімді кім берді?
– Әкем кедей отбасынан шыққан екен. Жан баға алмаған соң, әке-шешесі мен бауырларын ертіп, Орал өңірінен Гурьевтің түбіне көшіп келеді. Тұрақтап қалу үшін әкем сол жердің басшыларына барғанда «қанша адамсыңдар?» деп сұрапты. Сонда әкем «жеті ата, он төрт құлақ, қос қарала ит» деп жауап беріпті. Әкемнің жауабынан әлгі бастық «он төрт құлақ» дегенді мал деп ұғып, «өздерің бай екенсіңдер ғой, қоныстана беріңдер» деп рұқсат беріпті. Шындығында, әкемнің жеті ата дегені жеті атадан тарағанын айтқаны, он төрт құлақ дегені жеті кісіні тұспалдағаны екен. Және есігінің алдындағы екі итін де айтып кеткен ғой. Революциядан кейін, әкем көзі ашық адамдардың қызы, менің анам Меруертке үйленеді. 1922 жылы мен дүниеге келгенде әкем «қызым ер-азаматқа бергісіз болсын. Сондықтан ердің есімін беремін» деп Хиуаз атайды. Жалпы, әкемнің ат қоюы қызық. Інімді Вилмирген деп атады.
Ондағы айтпағы, Владимир Ильич – мировой гений. Сіңлімнің есімі – Алма.
– Қазіргі жағдайыңыз қалай?
– Далаға шықпағаныма төрт жыл болды. Жүріп-тұрудан қалғалы қашан? Алматыны, көшелерді, ағаштарды, тіпті арықтарды да сағындым. Адамдарды көргім келеді. Менен не жағдай сұрайсың? Жасым 86-дан асты. Жиырма төрт сағат үйде отырамын. Далаға шығу былай тұрсын, келесі бөлмеге де бара алмаймын. Сен келетін болған соң, шалым әдемі көйлегімді кигізіп, осы бөлмеге әкеліп отырғызып қойды ғой. Ұзақ уақыт отыра алмаймын. Күнұзын жатамын. Құдайдан сұрап алған жалғыз ұлым бар. Күніне бір мәрте келіп, тамақтандырып кетеді.
– Сізге келіп, жағдайыңызды сұрап тұратындар бар ма?
– Кезінде есігіміз жабылмайтын. Күніне бәленбай қонақты қабылдайтын едік. Әлі есімде, алғаш Тәуелсіздік алғанымызда үш күн қатарынан, аяғымнан тік тұрып қонақ күттім. Қазір көз көргендердің бәрі кетті. Менің үйіме кімдер келмеді? Осы дастарқанымнан кімдер дәм татпады? Кімге өкпелейін? Мені қашанғы тұрар дейсіңдер? Мен де өмірден өтемін... Тек бұл дүниедегі арманым – қазағым аман болсын, балам аман болсын. Ендігі ойым, мәңгілік сапарға қиналмай аттансам екен. Бұл маған Алланың берген сыйы болар еді. Ауырып, ешкімге масыл болғым келмейді. Өткен өміріме өкінішім жоқ. Алланың бергенінің арқасында, өмірімді лайықты етіп өткіздім деп ойлаймын. Халқым үшін қолымнан келгеннің бәрін жасадым.

Әңгімелескен
Мақпал Қаратайқызы
