'''Этнотопонимика''' – топонимиканың этнонимнен жасалған тобын зерттейтін сала. Этнонимдерден, яғни ру-тайпа атауларынан жасалған жер-су атаулары (этноойконим, этногидроним, этноороним, т.б.) қоғамдық-әлеум. құрылымы ежелден ру-тайпалық ин-тқа негізделген көшпелі дәстүрдегі, негізінен түркі, орал-алтай халықтарына тән. Қазақстанның топонимдік кеңістігінде күні бүгінге дейін көптеген этнотопонимдер кездеседі. Мыс., Қыпшақ – Ақмола обл-ндағы Теңіз к-не құятын және Қорғалжын ауд-ндағы, сондай-ақ Оңт. Қазақстан обл-ндағы өзен аттары; Үйсінтау – Алматы обл. Райымбек ауд-ндағы тау аты; Төлеңгіт – Қостанай обл. Меңдіқара ауд-ндағы елді мекен атауы; Сунақата – Қызылорда обл. Жаңақорған ауд-ндағы елді мекен атауы, т.б. Қазақ халқының ертеден көшіп-қонған атажұрты, яғни Ұлы жүз, Кіші жүз, Орта жүздің ру-тайпалары мекендеген төл этн. аумақ, этнотопонимикада таңбаланған. Сондықтан Э. ұлттық ономастиканың, халқымыздың өткен тарихынан, тұрмыс-тіршілігінен, дүниетанымынан мол дерек беретін, тереңдете зерттеуді қажет ететін саласы.
