'''ҚОЙЛЫБАЙ''' – есімі аңызға айналған бақсы. <br />
[[Уәлиханов Шоқан|Ш.Уәлиханов]] Қ-ды “бақсылардың бақсысы әрі пірі” десе, [[Марғұлан, Әлкей Хақанұлы|Ә.Марғұлан]] “[[Қорқыт|Қорқыттың]] [[қобыз|қобызын]], оның сарынын ең алғаш рет мирас еткен кісі – Қойлыбай бақсы. Ол [[Қорқыт|Қорқыттың]] шәкірті болып саналады” деген пікір айтады. <br />
Ә.Диваев [[Хат|хатқа]] түсірген “Бақсы” жырындағы аңыз бойынша, Қ-дың төрт батыр ұлы және бес мың жыны болған. Халық аңызында Көкжарлы Барақ батыр өтінген соң, Қ. ат бәйгесіне [[қобыз|қобызын]] қосады. Жарыс болатын жерге алдын ала келіп, қобызын үлкен сексеуілге байлатқан Қ. бәйге аттарының шаңы көрінгенде қолына қылышын алып, бақсылық ойынын бастап, сарын айтады. Кенет қатты дауыл тұрып, ысқырған жел соғады. Көп ұзамай, дауыл ортасынан алғашқы аттар көрінеді, алдында [[сексеуіл]] сүйреткен Қ-дың [[қобыз|қобызы]] келеді. Шаңды дауыл мен қызыл жел Қ-дың Көкаман атты жынының күші еді. <br />
Бәйгеге [[қобыз]] қосу үрдісіне қарап, Қ. өмір сүрген кезең [[Қорқыт]] заманына сай келеді деген тұспал жасауға болады. Қ. туралы [[Уәлиханов Шоқан|Ш.Уәлиханов]] зерттеулерін негізге ала отырып, [[Жұмабаев, Мағжан Бекенұлы|М.Жұмабаев]] “Қойлыбайдың қобызы” атты [[дастан]] жазды.<br />
''Ә. Сұлтанхан''
