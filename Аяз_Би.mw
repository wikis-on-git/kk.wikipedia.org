'''АЯЗ БИ''', Жаман — қазақтың аңыз әңгімесінің аты әрі кейіпкері; ел басшысы, қоғам қайраткерінің халық қиялынан туған үлгілі бейнесі. Аяз би өзінің ақылдылығы, даналығы арқасында уәзір болады. Мадан хан сынынан өтуі, оған шөп жаманы — қоға, құс жаманы — сауысқан екенін дәлелдеп беруі, ханның тұлпарының сиырға, өзінің қара халыққа шатыстығын айыруы, ханның шартты жұмбағын шешіп, Меңді сұлуға үйленуі, күншіл, ақылсыз қырық уәзірді өлімнен құтқаруы, оның даналығын, достыққа адал, сертке беріктігін, әділдігін хан мойындап Жаманды хан көтеруі сөз болады. Аңыз әңгімеден халықтың өз сүйікті кейіпкерін өзі сомдап, қиял арқылы мұратқа жетуі, жақсылыққа деген мәңгі  ұмтылысы аңғарылады. Хан болған Аяз би өзінің қой баққандағы жыртық шапанын хан сарайы босағасына ілдіріп, соған көзі түскен сайын тәубасына келуі халық даналығының көрінісі болып табылады. 
[[Майқы би]]дің қасынан орын алған екі бидің біреуі (екіншісі — Құмырсқа) деген халық аузында аңыз бар. Майқы би оны бір топта сөйлеген сөзінен танып, қасына алдырған деседі. Әділдігі үшін жақсы көрген. Майқы би оларға билікте көп ерік беріп, елшілік-жаушылық жұмыстарға жиі жұмсаған, халықтан қол үзіп кетпесін, мұң-зарын, тұрмысын біліп отырсын деп ауық-ауық ел аралатып отырған, оларды уақытында тоқтата да білген делінеді. “Аяз би, әліңді біл, Құмырсқа жолынды біл” деген мәтел содан қалған деседі. Аяз бидің есімі мыңдаған жыл өтсе де өшкен жоқ. Ол туралы ертегілер, аңыз-әңгімелер ел арасында көп сақталған.

[[Санат:Мәдениет]]
[[Санат:Әдебиет]]
