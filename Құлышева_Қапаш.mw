
== Құлышева Қапаш ==
1949 жылдың 9 мамыр күні туды.Эстрада-өнер студиясының табалдырығын аттап, әншілік шеберлікті Ғарифолла Құрманғалиев класында үйренуге кірісті. Ол мүмкіншілік Қазақстанның халық әртісі Гүлжиһан Ғалиеваның Республиканың облыс аймақтарынан ән өнерін игеруге ұмтылған дарынды жастарды жинап, жарыс сынағынан өткізуімен байланысты.
1969 жылдың 29 қазанында «Гүлдердің» алғашқы концерті өтті. Сол кезден бастап әлі күнге дейін осы ансамбльден қол үзбей жұмыс істеп келе жатқан адамның бірі .70-жылдардың жастары «Гүлдер» ән-би ансамблінің орын-дауындағы әндерді мейлінше сүйетін. Осы ансамбльді көпшілік қауымның кеңінен тани бастауына Қапаш Құлышева бірден-бір дәнекер болды. Оған «Гүлдер» ансамблінің әртістері киетін сәнді бөрік, ұлттық киімдер өте жарасымды еді. Ол сахнаға жарқ етіп шыққанда көрермендер-тыңдармандардың көңілі жадырайтын-ды. Қапаштың өзі гүл жайнап, үріп ауызға салғандай. Мұхиттың «Паң көйлегі», Ғарифолланың бірнеше әндерін, арқаның «Біздің жақта», «Сұлу көркем», «Көкшетау», «Тау ішінде» әндерін орындайды. Оларға қоса халық әндері – «Ақ ерке», «Сағыныш», «Аңсау», «Бұлбұлым», «Замандас» Қапаштың дауысына, ән айту мәнеріне пішіп қойғандай жаратылған сезім береді. Қапаштың шарықтап шыққан әуені кімнің де болмасын көңілін шаттандырып, орап алады. Ол ән салып тұрған кезінде мүлдем өзгеріп, ән мұхитына, сырына бойлай түседі, таудан сарқырай аққан тасқындай лапылдай жөнеледі. Ұстазы Ғарифолла Құрманғалиев Қапаштың алғаш рет дауысын естігенде: «Ән салғанда көздерің менің көзіме ұқсап, шарасына сыймай ойнақтайды екен, тіптен балаға ұқсайсың. Бәрін қойып тура өзімнен дәріс ал», – деген-ді. Әндер Қапаштың жүрегінде, кеудесінде қайнап, тасқындайды, оның әрбір қимылы да әннің сырын аша түседі. 
1986 жылы Қапаш Құлышева Әміре Қашаубаевтың Францияны таңдай қақтырып шырқаған залында домбыраның қостауымен ән орындады. Сонда француздар көпке дейін орындарына отырмай, ұзақ қол шапалақтаған. Ол екі әнді айтудың орнына 9 ән айтты. Орал қаласында Қапаш ән салып тұрған шақта жарық сөніп қалады, бірақ ол ән орындауды доғармайды. Сол жолы 16 әнді бір деммен орындағаны бар.Тек Францияның халқын ғана таңдандырып қойған жоқ. Ол қатысқан – Малайзия, Сингапур, Бельгия, Германия, Финландия, Куба, Үндістан, Норвегия, Пәкістан елдері ұзын тізімнің бір бөлігі. Кубада атқарылған жастар мен студенттердің Бүкіл дүниежүзілік фестивалінде жүлдегер атанды.1979 жылы қазақтың халық әндерін кеңінен орындағаны үшін ҚР еңбек сіңген әртісі атағы берілді. Оның әндері бірнеше үнтаспаларға жазылды, Шәкен Айманов атындағы «Қазақфильм» киностудиясы мен Қазақ телевизиясы Қапаш Құлышева орындаған фильм-концерттер түсірді. Олар «Алтын қорда» сақтаулы.Қазір Қапаш Құлышева Жүсіпбек Елебеков атындағы эстрада цирк колледжінде ұстаз. Әнші туып өскен Көкшетауда Мәдениет колледжі жанынан арнайы класс ашылды, сонда өнерлі жастар тәрбиеленуде. Бұл класқа жәрдемін, өзінің әншілік өнерімен көмек қолын беріп тұрады.

'''әдебиет'''

*Кожиров Б. "Қазақ елінің атақты музыка өнерпаздары" 2010г
