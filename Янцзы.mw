'''Янцзы''', Янцзыцзян, Чанцзян, Көгілдір өзен – Еуразия құрлығындағы ең ұзын және мол сулы өзен, Қытай жерінде. Ұз. 5800 км, су жиналатын алабының аум. 1808,5 мың км2. Бастауын Тибет таулы қыратының орт. бөлігіндегі 5500 м биіктіктегі Тангла және Кукушили жоталарындағы мұздықтардан алып, Шығыс Қытай т-не атырау жасап (ауд. 80 мың км2) құяды. Я. аңғар, арна және ағын ерекшеліктеріне қарай 3 бөлікке бөлінеді: жоғ. ағысы – бастауынан Ибинь қ-на дейін (2700 км), орта ағысы – Ичан қ-на дейін (1020 км) және төм. ағысы – атырауына дейін (2080 км). Жоғ. ағысында терең, тар шатқалмен суқұлама жасап ағады, еңісі 5 мың м-ден асады. Орта ағысы қырқалы Сычуань қазаншұңқыры және қатпарлы жоталар үстімен өтеді, еңісі 251 м, орташа ені 300 – 600 м, шатқалдардағы тереңд. 80 – 110 м, ағыс жылд. 5 – 7 м/с. Төм. ағысы аллювийлік Цзянхань және Солт. Қытай жазығының оңт. бөлігімен ағады. Еңісі 80 м, орташа ені 600 м-ден 2 км-ге дейін, ағыс жылд. 1 м/с. Ірі салалары Ялунцзян, Миньцзян, Цзялинцзян, Ханьшуй (Цзюйхэ). Оң жақ жағалауындағы Дунтинху, Поянху көлдері өзеннің су ағысын реттеп отырады. Орташа су ағымы 34 мың м3/с; су режимі муссондық; жазда су деңгейінің ауытқу шегі жазық бөлігінде 10 м-ге дейін көтеріледі. Я. және оның салаларында су тасқынынан қорғану үшін ұз. 2,7 мың км-дей көтерме бөгеттер (дамбылар) тұрғызылған. Өзеннің тек жоғ. бөлігі ғана қатады, 2850 км бойы кеме жүзеді. Төм. бөлігі Ұлы каналмен жалғастырылған. Теңіз суының көтерілуі сағасынан 700 км-ге дейін таралады. Я. жыл сайын 280 – 300 млн. т тасындылар мен тосқындарды шайып әкетеді. Егістік (негізінен күріш алабы) суаруға пайдаланылады. Я. – Қытайдың басты су магистралі. Алабындағы су жолының жалпы ұз. 17 мың км. Өзен бойында Нанкин, Ухань, Чунцин, Чэнду, т.б. өнеркәсіп орталықтары, атырауында Шанхай қ. орналасқан.
