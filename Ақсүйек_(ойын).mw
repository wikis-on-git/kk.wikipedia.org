'''АҚСҮЙЕК''' — ұлттық ойын. Жігіттер мен қыздар жиналып, жаздың айлы түнінде ашық далада ойнайды. Ақсүйек ойнына малдың ақсөңкелеп қураған жілігі немесе қабығы аршылған, ұзындығы екі қарыстай жұмыр ақ таяқша пайдаланылады. Жиналғандар екі топқа бөлінеді. Ойынды бастау жеребе тастау арқылы анықталады. Содан кейін ойын бастаушы ақсүйекті бар пәрменімен алысқа лақтырады. Жастар таяқты іздеуге кіріседі. Оны тапқан ойыншы өз серіктеріне дыбыс беріп, сөреге қарай жүгіре жөнеледі. Серіктері оның тосқауылға тап болмауына көмектеседі. Қарсыластары қалайда ақсүйекті тартып алудың амалын жасап бағады. Ақсүйекті тартып алса, өздері де біріне-бірі қол жалғап, сөреге жетуге ұмтылады. Бұл тартыста ақсүйекті сөреге жеткізген топ жеңген саналады. Ойын шапшаңдыққа, ұйымшылдыққа баулиды. Ақсүйек бірін-бірі ұнатқан жастардың оңаша кездесуіне дәнекер де болған.

[[Санат:Ойын-сауық]]
''«Бес тас»''
Өте көне дәуірден келе жатқан, қазақ халқының ұлттық ойындарының бірі-«Бес тас». Ол еңбек құралдары ағаш, тас, сүйек болып келетін ғасырларда пайда болған. Жасөспірімдерден бастап ересек адамдарға дейін ойнайтын ойын. Ойынға керекті зат бес асық немесе кішірек бес домалақ тас. Ойынды кімнің бастайтынын шешу үшін ойынға қатысушылар кезектесіп бес асықты алақандарына салады да, жоғары серпіп жіберіп, алақандарының сыртымен тосып алады. Сөйтіп, қайта серпіп алып, ендігі кезекте қолды серпе қақшып алады. Ең көп қағып алған ойыншы бірінші кезек алады да, қалғандары да сол ретпен кезекке тұрады. Ойынға қатысушылар дөңгелене отырады.
Бірінші тәсіл. Ойыншы бес  тасты еденге шашырата тастайды да, ішінен бір тасты таңдап алады. Алған тасын жоғары серпіп жіберіп, жерден бір тасты іліп алып, лақтырған тасын қайта қағып үлгереді. Жерден алған тасын жанына қойып, сол тәсілмен, екінші, сонан соң, үшінші, төртінші тастарды бір-бірлеп іліп алып отырады. 
Екінші тәсіл. Бес  тасты еденге шаша тастап, ішінен өзіне қолайлы бір тасты алады да, жоғарыдағы тәсілмен жерде жатқан тастарды екі-екіден жиып алады. 
Үшінші тәсіл. Еденге бес  тасты шашып тастайды да, ішінен біреуін алып, лақтырған тасын тосып алады да, сонан соң жерде жатқан үш тасты сол тәсілмен бірден жиып алу керек. 
Төртінші тәсіл. Бес тасты қолына алып, біреуін жоғары серпіп жіберіп, қолындағы төрт тасты жерге қойып, жоғары серпіген тасын қағып алады.  Содан соң ол тасты жоғары қарай қайта лақтырып, жерге қойған төрт тасты жинап алып, жоғары лақтырған тасты қоса қағып алады. 
Барлық тәсілдерді мүлтіксіз өткізген ойыншы өзіне жазылатын ұпайды екі жолмен белгілейді. Бірінші жол: бес тасты уысына алады да, жоғары лақтырып, қолының сыртымен қағып алуы керек. Әр тас он ұпайдан есептеледі. Екінші жол:бес  тасты жоғары лақтырып, жоғарыдан төмен қарай қақшып, қарпып қағып алады. Мұнда бір тас он ұпай. Әр тәсілді орындаған кезде қойылатын шартты бұзған ойыншы кезегін келесі ойыншыға береді. Кезегі келгенде қателескен жерінен бастайды. 
Қайнар көзі: «Қазақтың салт-дәстүрлері мен әдет-ғұрыптары» -Атамұра ,2010
