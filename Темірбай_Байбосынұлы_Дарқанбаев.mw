'''Дарқанбаев Темірбай Байбосынұлы''' (24.10.1910, [[Қостанай облысы]] [[Қарабалық ауданы]] – 13.8.1987, [[Алматы қаласы]]) – биология ғылымадының докторы (1953), профессор (1953), Қазақстан Ғылым Академиясының академик (1958). <br />
<br />
[[Қазақ КСР]]-інің еңбек сіңірген ғылым қайраткері (1954). [[Мәскеу мемлекеттік университеті|Мәскеу мемлекеттік университетін]] бітірген (1936). ҚазМУ-да ассистент (1936–38), оқу ісі жөніндегі проректор (1943–46), кафедра меңгерушісі (1946–70) және ректор (1955–61), Қазақстан Ғылым Академиясының биология ғылымдар бөлімінің академик-хатшысы (1972–83), Молекулалық биология және биохимия институтында дәнді дақылдар лабораториясының меңгерушісі (1983–87) болды. 1952 ж. «Биохимическая характеристика яровых пшениц Казахстана в связи с их технологическими качествами» деген тақырыпта докторы дисс. қорғаған. <br />
<br />
Дарқанбаев Қазақстан бидайының тағамдық маңызы мен технол. қасиеттеріне баға беріп, олардың құрамындағы белоктардың түзілу және кебу заңдылықтарын анықтады. Дарқанбаев бидай дәнінде α-амилаза ферментінің жасырын түрде кездесетінін дәлелдеп, оның биосинтезін зерттеген. Амилаза ферментінің, глиадиндермен қатар бидай сорттарының сапалық көрсеткіші бола алатындығын анықтаған. Дарқанбаев ҚазМУ-да өсімдіктердің зат алмасу биохимиясы (1965), Қазақстан Ғылым Академиясының Ботаника институтында белок және нуклеин қышқылдары (1968) және дәнді дақылдар биохимиясы лабораторияларын (1973) ұйымдастырды. Еңбек Қызыл Ту, 2 рет «[[Құрмет Белгісі]]» ордендерімен марапатталған.
