'''Қазақстан Конституциясы''' — тәуелсіз [[Қазақстан Республикасы]]ның ата заны.


== Тарихы ==
[[1991]] ж. [[желтоқсан 16|16 желтоқсанда]] Қазақстан өз мемлекеттік тәуелсіздігін жариялаған, [[1992]] жылдың соңына дейін бұл шешімді іске асыру кезеңдерін бастады. Біртұтас Қазақстан азаматтығы, тәуелсіз экономикалық жүйе, финанс-кредит, салық және кеден мәселелері, Қазақстан республикасының мемлекеттік рәміздері белгіленді. [[1992]] ж. [[маусым 4|4 маусымда]] [[Байрақ|мемлекеттік байрағы]], [[елтаңба]], [[желтоқсан 11|11 желтоқсан]]да [[әнұран]]дің жаңа мәтіні бекітілген. [[1992]] ж. Қазақстан [[БҰҰ]] мүше болып қабылданды. [[қыркүйек 29|29 қыркүйекте]] [[Қазақтардың дүниежүзілік құрылтайы|қазақтардың Бірінші дүниежүзілік құрылтайы]] ашылды.

[[1993]] ж. қаңтарда тәуелсіз Қазақстанның бірінші конституциясы қабылданды. Осыдан кейін Қазақстанның сыртқы елдермен қатынасы (республиканы 100-ден аса ел таныды) күшейді.

[[1995]] ж. наурызынан бастап егемендіктің тағы бір белесі басталды. Ол республиканың [[Конституциялық Соты]]н танумен, [[Жоғары Кеңес]]тің депутаттарының өкілеттілігіне қол сұғылмайтындығымен, [[Қазақстан халықтарының Ассамблеясы]] ашылуымен байланысты. 

[[1995]] жылы [[тамыз 30|30 тамызда]] республикада бүкілхалықтық референдум өтті, нәтижесінде Қазақстанның жаңа Конституциясы қабылданды. Дауыс беру еліміздің қалалары мен ауылдарындағы 10253 сайлау учаскелерінде жүрді. Бұл Конституцияның [[1993]] жылғы Конституциядан айырмашылығы оның мазмұнының сапасында еді. Жаңа Конституцияға алғаш рет азаматтың құқына қатысты ғана емес, адам дүниеге келген сәттен одан ажырамас құқықтарына да қатысты нормалар енді. Ол бойынша [[Қазақстан Республикасының Президенті]] саяси жүйенің басты тұлғасы болып табылады, билік тармақтарынан жоғары тұрады. Бұл президенттік басқару жүйесіндегі мемлекетке сай келеді. [[Парламент]] туралы конституциялық бөлім өзгерістерге ұшырады.

[[1995]] ж. желтоқсанда екі палаталы (жоғарғы палаталы — [[Сенат]], төменгі палаталы — [[Мәжіліс]]) [[Парламент]]ке сайлау өткізілді.
