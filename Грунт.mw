'''Грунт''' – тау жыныстарынан, топырақтан, техногендік түзілімдерден тұратын құрамдас бөлікті динамикалық жүйе; жердің үгілу белдеміндегі тау жыныстарының құрылыс ісінде, жол құрылысында, инж. геологияда, т.б. ғылым мен өндіріс салаларында қолданылатын жиынтық аты. Г-тар негізінен екі түрге бөлінеді: 1) тұтас күйінде не жарықшалармен бөлінген массив қалпында жататын қатты Г. Бұларға магмалық атпа жыныстар ([[гранит]], [[базальт]], т.б.), метаморфтануға шалынған жыныстар ([[гнейс]], тақтатас, т.б.) және шөгінді жыныстар ([[әктас]], құмтас, [[мергель]], т.б.) жатады; 2) түпкі жыныстардың үгілуінен, тасымалданып шегінуінен түзілген және олардың бетін көмкеріп, бос күйінде жататын борпылдақ Г. (малта тас, қиыршықтас, құм, құмайт, саз, т.б.). Г-тың құрамы мен физ. қасиеттерін инж. геологияның бір саласы – грунттану ғылымы зерттейді. Үлкенді-кішілі сан алуан құрылыстарды (өндірістік ғимараттар, үйлер, көпірлер, жолдар, [[Бөгет|бөгеттер]], [[туннель|туннельдер]], т.б.) салу үшін грунттар алдын ала жан-жақты зерттеледі (қысымға беріктілігі, суыққа төзімділігі, т.б.). Республика жерінде негізінен борпылдақ Г. кең тараған.
