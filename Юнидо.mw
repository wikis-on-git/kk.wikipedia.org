'''Юнидо''' (UNІDO – Unіted Natіons Іndustrіal Develorment Organіsatіon – БҰҰ-ның өнеркәсіптік даму жөніндегі ұйымы) – БҰҰ-ның халықаралық мамандандырылған үкімет аралық ұйымы. Дамушы елдерді индустрияландыруды (өнеркәсіптік дамуды) жеделдетуге жәрдемдесу үшін 1965 ж. құрылған (1985 жылға дейін БҰҰ Бас Ассамблеясының органы). Құрамында 150 мүше мемлекет бар. Оның қызметінің түрлері: оперативтік қызмет – дамушы елдерге нақты жобаларды жүзеге асыруда тех. көмек көрсету (сарапшыларды іссапармен жіберу‚ сабағат өткізу‚ жабдық пен материалдар жеткізу‚ ұлт кадрларын даярлау‚ т.б.); көмекші қызметі – өнеркәсіпті дамыту мәселелері жөнінде ақпарат жинау‚ қорытындылау‚ жариялау‚ мәслихаттар ұйымдастыру‚ т.б. ЮНИДО-ның қамқорлығымен азаттық алған елдерді дамытудың он жылдық аймақтық стратегиясы әзірленеді‚ өнеркәсіптік және технол. ақпарат банкі жұмыс істейді‚ дамушы елдерде технологиялардың дүниежүз. рыногын зерттеу жөніндегі ұлттық мекемелер құруға‚ меншікті ғыл. әлуетін нығайтуға бағытталған технол. бағдарлама іске асырылады. ЮНИДО көптеген департаменттерден‚ ал олар өз кезегінде бөлімшелерден құралады. Жоғары органы – Бас мәслихат; тұрақты жұмыс органы – Өнеркәсіптік даму жөніндегі Кеңес. Штаб-пәтері – Венада (Австрия). Мүше елдердің жарналарынан құралатын меншікті бюджеті бар‚ оперативтік қызмет БҰҰ-ның Даму бағдарламалары мен мүше елдердің ерікті жарналарынан құралатын ЮНИДО-ның Өнеркәсіптік даму қорының қаражатынан қаржыландырылады.
