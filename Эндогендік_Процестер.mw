'''Эндогендік Процестер''' – Жердің ішкі күштеріне байланысты жүретін геологиялық процестер. Э. п-ге Жер затының дамуы кезіндегі бөлінетін энергия, Жердің айналуынан пайда болатын күш себепші. Э. п-ге жанартаулық құбылыстар, балқыған магманың жер қыртысына енуі және тереңде суынуы, жер қыртысының баяу көтерілуі мен төмендеуі, тау жыныстарының қатпарлықтарға жиырылуы, жер қыртысында терең жарылыстардың пайда болуы, жер сілкінулер, т.б. жатады. Э. п. көп жағдайларда экзогендік процестермен байланысты өтеді. Көптеген геол. құбылыстардың, заттық түзілімдер (мыс, мұнай, көмір, т.б. кендердің жаралуы) мен құрылымдық пішіндердің қалыптасуы Э. п. мен экзогендік процестердің өзара әсерлесуінің нәтижесінде жүреді. Жер мен жер қыртысы дамуының жалпы процестерін түсіне білуде, әр түрлі пайдалы қазба кендерінің қалыптасуы мен орналасу заңдылықтарын ашуда Э. п-ді зерттеудің теор. маңызы зор.
