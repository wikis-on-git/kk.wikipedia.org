'''Бөкей ордасы''' – ''Ресей императорының рұқсатымен құрылып, 1801 – 45 ж. [[Еділ мен Жайық өзендері]] аралығында болған қазақ хандығы. Ішкі орда немесе Бөкей хандығы деп те аталады.'' 18 ғасырдың соңына қарай Кіші жүзде отарлық езгінің күшейе түсуі халықтың тұрмыс-тіршілігін күйзелтті. Кіші жүз қазақтары тіршілік етуге «жеңілдеу» басқа жерлерге көшуді көкседі. Сондай қолайлы жердің бірі – Жайық пен Еділ аралығындағы [[Нарын құм]]ы болды. Бұл өңірді қалмақтар тастап кеткеннен кейін (1771) ешкім қоныстанбаған болатын. Мұны [[Бөкей сұлтан]] пайдаланып қалды. Ол Нарынды тұрақты қоныс етіп бекітіп беру жөнінде Павел І-ден рұқсат сұрады. Павел І өзінің 1801 жылғы он бірінші наурыздағы жарлығымен Бөкей сұлтанның тілегін орындады. 1806 ж. патша жарлығы негізінде Бөкей ордасының нақты шекарасы, сонымен қатар жәрмеңке орындары белгіленді. 1808 ж. Бөкей ордасы [[Астрахан]] әскери губернаторы мен [[Орынбор]] шекаралық комиссиясына бағындырылды. Әуелде ордадағы үй саны бес мыңдай болса, 1825 ж. он төрт мың төрт жүз тоқсан үйге жетіп, халық саны елу мыңнан асты. 1815 ж. Бөкей хан қайтыс болып, хандық уақытша Бөкейдің туысы Шығай сұлтанға көшті. 1823 ж. таққа [[Жәңгір]] отырды. Ол билікті нығайтып, орталықтан басқарылатын әкімшілік құрды. Әрбір ірі рудың басына Жәңгір өзіне шын берілген сұлтандар мен билерді қойды. Ру ішіндегі аталарды старшындар басқарды. Тағайындалған ру басшылары мен старшындарды Орынбор шекаралық комиссиясы бекітті. Бөкей ордасының әкімшілік орталығы — Орда 1826 ж. салынды. Бөкей ордасын жан-жағынан орыс әскерлерінің бекініс шептері қоршап жатты. Қазақстанның басқа аймақтарымен салыстырғанда, мұнда тауарлы-ақша қатынасы басымырақ өркендеді. 1840 ж. хан ордасында бастауыш орыс-қазақ мектебі ашылды. Бөкей ордасы жерінде 1836 – 37 ж. [[Исатай Тайманұлы]] бастаған көтеріліс болды. Көтеріліс хан ордасын шайқалтып тастады. 1845 ж. Жәңгір өлгеннен кейін хандық өкімет жойылды. Хандықтың орнына Ішкі орданы басқару жөніндегі уақытша кеңес құрылып, оған патша шенеуніктері басшылық етті.
