'''Экзема''' (грек. eczema – теріге бөртпе шығу) – терінің созылмалы ауруы. Э. көбінесе жүйке және эндокринді жүйелер қызметінің бұзылуынан, созылмалы жұқпалы аурулардың асқынуынан (тонзиллит, гайморит, т.б.), организмнің белгілі бір аллергенге аса сезімталдығынан, асқазан-ішек жолдарының ауруларынан, т.б. пайда болады. Э., әсіресе, экссудативтік-катаралдық диатезбен ауыратын сәбилерде жиі кездеседі (қ. Диатез). Э-мен ауыратын кейбір науқастарда балыққа, жұмыртқаға, цитрусты жемістерге, т.б. тағамдарға, үйдегі шаңға, гүл тозаңына, гүл иісіне, хим. заттарға (кір жуатын ұнтақтар, бояулар, т.б.) аллерг. реакциялар (қ. Аллергия) байқалады. Кей жағдайда дәрілік препараттар да Э-ның дамуына септігін тигізеді. Сондай-ақ Э. жазылмай ұзаққа созылған күйіктің, жараның айналасында (әсіресе аяқтағы) пайда болады, оны – микробты экзема деп атайды. Аурудың алғашқы белгісі: ісінген теріде ұсақ, іші суға толы көпіршіктер, қызғылт түсті түйіндер шығады. Кейін олар бір-бірімен тұтасып бірігіп кетеді де, қабыршақтанып, терінің беті жарылады. Э. түскен жер қатты қышиды. Біртіндеп Э. пайда болған тері қабаты қатайып, қалыңдай түседі. Ересек адамдарда Э-лық бөртпелер саусақтың, өкшенің, білектің сырт жағынан, ал балаларда бетінен, мойнынан және кеудесінен шығады. Э-ны дерматолог-дәрігер емдейді.
