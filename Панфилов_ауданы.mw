Алматы облысының  Панфилов ауданы  1928 жылы  құрылған. Орналасқан жері- облыстың оңтүстік-шығыс жағы. Аудан аумағы 10,58 мың шаршы шақырымды құрайды. Шығысында- Қорғас өзені бойымен Қытай Халық Республикасымен, оңтүстігінде- Іле өзені бойымен Ұйғыр ауданымен, ал батысында – Кербұлақ ауданымен шектеседі.   Ауданда бір қалалық, он үш ауылдық округ бар.

Аудан орталығы - Жаркент қаласы. Ол облыс орталығы-Талдықорған қаласынан 290, Сарыөзек темір жол стансасынан 196 шақырым жерде. 

Ауданда қазақ халқымен бірге 34 ұлттың өкілінен құралған 117,6 мың адам тұрады. Оның ішінде қазақтар 63,3%, ұйғырлар 29,1 %, орыстар 4,8 %, басқа ұлт өкілдері 2,8 %. Қалалық тұрғындар 33,0 мың, ауылдық тұрғындар- 83,8 мың адам. Тұрғындардың орналасу тығыздығы 1 шаршы шақырымға 10,7 адам.

Жалпы пайдаланудағы қатқыл жол ұзындығы -385 шақырым. 

Ауданның табиғи жағдайы әр алуан әрі бай. Суармалы жер қорының басым бөлігіне астықтық, техникалық және көкеніс дақылдары егіледі. Бау-бақша өнімдерін және жүзімді өсіруге, ет бағытындағы мал бағуға толық жағдай бар. Жоңғар Алатауындағы, Үйтастағы, Ойжайлаудағы көркем көріністер еріксіз тәнті етеді. «Кермеағаш», «Жаркент- Арасан» шипажайлары, көлдеріндегі емдік балшық, Тышқан және Сұлубақан орындарындағы көмір кеңдері, Құндызды теліміндегі мұнай қоры ауданның мәртебесін асыра түседі. Нарын, Шежін, Қорғас өзендері бойынан алтын табылды. Айдарлы ауылдық округіндегі «Ақтау» телімінде бронды әйнек жасауға жарайтын кварц құмы бар. Қоңырөлең ауылдық округіндегі «Қату» телімінен құрылысқа қажетті жасыл тас өндіріледі. Өсек өзенінде гидроэлектрстансасын салу мүмкіндігі бар.

Аудан аумағы арқылы Ұлы Жібек жолы өтеді. Жаркент қаласында бірегей тарихи ғимарат- «Жаркент мешіті» сәулет – көркемөнер мұражайы орналасқан.

Ауданда 275 заңды тұлға, 4839 жеке шаруа қожалығы, 1409 жеке кәсіпкер тіркелген. Өнеркәсіп саласында 18 кәсіпорын жұмыс істейді. 3 көлік мекемесі, оның ішінде 2 жолаушылар тасымалдайтын, 1 жүк тасымалдайтын  ұйым қызмет етеді.

Ауданда «Қазтелеком» АҚ-ның аудандық бөлімшесі және аудандық мемлекеттік пошта торабы жұмыс істейді.

Аудандық «Жаркент өңірі» газеті үш тілде шығып,  халықты ақпараттандыруды қамтамасыз етеді.

Ауданда 8 мектепке дейінгі балалар мекемесі, жалпы білім беретін 50 мектеп, 1 физика-математика  лицейі, педагогикалық колледж, Талғар дәрігерлік және Талдықорған заң колледждерінің  филиалдары, құрылыс-экономикалық колледжі, кәсіптік- техникалық мектеп бар. 29 Мәдениет үйі мен клуб қызмет етеді. Тұрғындарға дәрігерлік кепілді қызмет көрсететін 49 емдеу мекемесі жұмыс істейді. Онда 156 дәрігер және орта дәрігерлік буындағы 472 маман емдеу ісімен шұғылданады.

[[Санат:Қазақстан аудандары]]

[[bg:Панфиловски район]]
[[en:Panfilov District, Kazakhstan]]
[[it:Distretto di Panfilov (Kazakistan)]]
[[mk:Панфилов (округ во Алмати)]]
[[ms:Daerah Panfilov, Kazakhstan]]
[[ru:Панфиловский район Алматинской области]]
