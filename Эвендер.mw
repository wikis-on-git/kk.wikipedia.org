'''Эвендер''' (өзд. атауы – эвэн), тұңғұстар, ламуттар (бұрынғы атауы) – [[Ресей Федерациясы]]ндағы халық. Солт. Сібірде, Магадан мен Камчатка облыстарының кейбір аудандарында, Хабаровск өлкесіндегі Охота маңы мен Якутияның солт.-шығыс аудандарында тұрады. Жалпы саны 13,9 мың адам (2006). Антропол. жағынан үлкен моңғол нәсілінің байкал тобына жатады. Тұңғұс-маньчжур тобындағы эвен тілінде сөйлейді. Жазуы кириллицаға негізделген. Шығу тегі мен мәдениеті жағынан Э. өздерімен туыстас эвенкілердің солт.-шығыс тармағын құрайды. Юкагир, коряк және чукча сынды халықтармен тығыз байланыста өмір сүргендіктен бұлармен антропол. және этногр. ұқсастықтары көп. Кейінгі орта ғасырларда Э-дің көпшілігі Охота т. жағалауында, Верхоян жотасында көшіп жүрген. Ұзақ уақыт негізгі шаруашылығы – бұғы өсіру мен аңшылық болды. Ал жағалауда тұратын Э. теңіз кәсібімен және балық аулаумен айналысты. Киіз үй, чум сынды баспаналарда өмір сүрген, дәстүрлі киімдерін аң терілерінен тікті. Әйелдер де, ерлер де тері кафтан, кеудеше киген. Киімдері ұлттық ою-өрнектермен нақышталып, түрлі ұсақ тастармен (бисер) әшекейленді. Ұзақ уақыт дәстүрлі наным-сенімдерін сақтап келді. 20 ғ-да Э-дің өмірі түбегейлі өзгеріп, ассимиляцияға ұшырай бастады. Қазіргі таңда олар өз болмыс-бітімін жоғалта бастаған.
