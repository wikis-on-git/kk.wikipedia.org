'''Майбалық''', шемей (Chalcalburnus chalcoides), тұқытәрізділерге жатады. Каспий, Қара, Арал теңіздерінде таралған. Өрістейтін және тұщы суда кездесетін түрлері де бар. Қазақстанда екі түр тармағы: Каспий Майбалығы (теңіздің оңтүстік - батысында кездеседі) және Арал  Майбалығы [қазір Сырдарияның төменгі ағысындағы көлдер (Қараөзекті қоса алғанда) табиғи ареалында] тіршілік етеді. Ересектерінің ұзындығы 19 – 27 (31) см, салмағы 158 – 232 г. Жыныстық жағынан 2 – 6 жылда жетіледі.  Бұрын көпшілігі уылдырығын теңіздің жағалауларына, өзеннің сағасына шашатын (тұздылығы 11% - ға дейін). Қазіргі уақытта негізінен Сырдарияның төменгі ағысындағы көлдерде көбейеді. Уылдырығын (18,2 – 73,9 мың) мамыр – маусым айларында су температурасы 15°C болғанда, тереңдігі 0,5 – 2 м су түбіндегі тастарға шашады. Шабағы алғашында планктонмен, кейін жәндіктермен, біркүндіктермен, кейде балдырлармен қоректенеді. Арал теңізінен кәсіптік балық ретінде 1960 жылдарға дейін көп ауланған. Қазір олардың саны жылдан жылға азайып келеді.

[[Санат:Балықтар]]
