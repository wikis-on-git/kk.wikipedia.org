'''Алтынтөбе''' – орта ғасырлардан сақталған көне [[қала]] орны. [[Отырар]]дың солтүстік-батысында 7 км жерде орналасқан. Оңтүстік [[Қазақстан]] археология экспедициясы 1947, 1949 ж. (жетекшісі А.Н.Бернштам), 1969–70, 1986 ж. (жетекшісі К.А.Ақышев) зерттеген. Қала орны солт-тен оңт-ке қарай созыла орналасқан төртбұрышты төбе. Сыртқы қорғаныс қабырғалары солтүстіктен оңтүстікке қарай 950 м, батыстан шығысқа қарай 500 м. Цитаделі мен шаһристаны орта тұсында орналасқан. Цитадельдің биікт. 12,5 м, аум. 100х100 м. Оңтүстік шетінде орналасқан шаһристанның сыртынан қоршаған дуалдың әр жерінде күзет мұнараларының орындары сақталған. Қабырғаларының аум. 100х160 м, биікт. 6,5 м. Жүргізілген қазба жұмыстары кезінде қыштан, шыныдан жасалған ыдыстар, [[темір]] заттардың қалдықтары табылды. Бөлмелердің бірінің еденінен табылған түргеш дәуірінің теңгелері қаланың уақытын анықтауға көмегін тигізді. Ол Оңтүстік Қазақстан мен Жетісу жерінде 8–10 [[ғасыр]]лар аралығында пайдаланылған. А. Құйрықтөбе, Көкмардан, Марданкүйік, тағы басқа [[қала]]лар секілді Отырардың серігі болған. Қазба кезінде алынған заттай деректер қаланың біздің заманымыздың басында қалыптасып, 11 ғасырларға дейін болғанын көрсетеді.
