ҚОЖА АХРАР, Убайдуллаһ Насираддин әл-Ахрар Махмуд аш-Шаши (1404, [[Ташкент]] өңірі – 1490, сонда) – діни, саяси қайраткер, әулие-ишан. Қ. А. шейхтер әулетінен шыққан, [[Самарқан]] медресесінде діни білім алған. 1431 – 32 ж. шамасында нақшбандийа тариқатын ұстанған Йакуб Чархимен кездесіп, өзіне пір тұтады. Қ. А. мол байлығын дін жолына, қайырымдылық істерге, [[мемлекет]]тің бірлігін нығайтуға жұмсады. Ол елдегі тәртіп үшін өзінің мемл. істерге араласуын [[Алла]]ның бұйрығымен, ал дәулетінің өсуін “баракат” (береке), яғни тылсым құт даруымен түсіндіреді. Қ. А. Кабул, [[Ташкент]], [[Самарқан]] қ-ларында ірі медреселер салдырды. Ол биліктегі шағатай әулетінің хандары мен бектеріне дінге жат кейбір әдеттерді, жүгенсіздікті, алауыздықты тыю, шариат жолын нығайту жайлы ашық үндеулер жасап, хаттар жолдады. Әбу Сайид (1451 – 1469) және Ахмед Мырза (1469 – 1492) сұлтандардың өзіне мүридтігін пайдалана отырып, Қ. А. Орт. Азияға шын мәнінде 40 жыл бойы өз ықпалын жүргізді. Қ. А. өмір сүрген тұста Орт. Азиядағы нақшбандийа тариқаты шарықтау кезіне жетеді. Бұл тариқат қадырийадан кейінгі [[ислам]] әлемінде ең көп тараған сопылық ұйымға айналды, әсіресе, ол Анадолы жері мен [[Үндістан]]ға өз ықпалын жүргізді. Қ. А-дан орт. азиялық, батыс-түркиялық және үндістандық деп аталатын нақшбандийаның үш бұтағы тарайды. Әлішер Науаидің жазуынша, Қ. А-дың мүридтері қатарында тіпті [[Иран]], Әзербайжан, [[Түркия]], [[Мысыр]], [[Үндістан]] билеушілері де болған. Шығыс ақындары мен ойшылдары (Жәми, Науаи, Бабыр) Қ. А-дың мүридтері болып, әулиені дәріптеген. Мұхаммед Хайдар Дулат “Тарихи Рашиди” деп аталатын еңбегінде атақты Жүніс ханмен бүкіл Моғолстан жұртының Қ.А-ды салтанатпен қарсы алғандығы, оның аяғы басқан жерді сүйгені, барлығының да оған мүрид болғаны жайлы айтылады. 1500 ж. Мауераннахрды жаулап алған көшпелі өзбектер (шайбанилер) Қ.А-дың ұрпақтарының мүлкін тәркілеп, ықпалын тоқтатты.
