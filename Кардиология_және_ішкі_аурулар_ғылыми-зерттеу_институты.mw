     '''КАРДИОЛОГИЯ ЖӘНЕ ІШКІ АУРУЛАР ҒЫЛЫМИ-ЗЕРТТЕУ ИНСТИТУТЫ''' – [[Қазақстан]] Республикасы Денсаулық сақтау мин-лігінің ғыл.-зерт. мекемесі. 1977 ж. [[Алматы]] қ-нда ашылды. Құрамында 10 ғыл. және 17 клиник. бөлімшелер, 6 клиник. бөлім: қан айналысының жіті түрде бұзылуы және қан айналысының созылмалы түрде бұзылуы бөлімшелерін қамтитын клиник. бөлім; артериялық гипертония эпидемиологиясы мен профилактикасын, жүректің ишемиялық ауруы эпидемиологиясы мен профилактикасы бөлімшелерін қамтитын профилактикалық бөлімі; курортта (шипажай) емдеу, курорттық ресурстарды зерттеу бөлімшелерінен тұратын курортология бөлімі; ақпарат және патенттеу тобын қамтитын кардиологиялық қызметті жоспарлау және болжау бөлімі; ұйымдастыру-әдістеме бөлімі; [[иммунология]] бөлімін қамтитын клиник. биохимия бөлімі; жүрек ауруларын оның қызметіне қарай анықтау (функционалдық диагностика), эксперименттік кардиологиялық лабораториялары, дәрігерлік кеңес – диагноз қою емханалары бар (2002). Сондай-ақ [[Астана]] қ-нда ин-ттың бөлімшесі жұмыс істейді. Негізгі ғыл.-зерт. бағыттары: жүрек-қан тамыр ауруларының алдын-алуға, [[диагностикасы]] мен емдеуіне баса назар аудару, атап айтқанда, эпидемиологияны, этиологияны және патогенезді зерттеу, сондай-ақ атеросклероз, жүректің ишемиялық аурулары (стенокардия, миокард инфарктысы, инфарктен кейінгі кардиосклероз) мен гипертония ауруы; симптомдық [[артерия]] гипертониялары, жүрек соғысының бұзылуы, жүрек әлсіздігі, жүрек-қан тамырының ревматизмі сияқты жүрек-қан тамыры жүйесінің неғұрлым кең таралған ауруларына диагноз қоюда, емдеуде және айықтыруда жаңа әдістер жасап, жетілдіру; ішкі аурулар ([[ревматизм]], гастроэнтерология, эндокринология, т.б.) және олардың пайда болу себептерін, дамуын, сондай-ақ ол ауруларды асқындырмай емдеудің тиімді жолдарын іздестіру; республиканың курорттық ресурстарын зерттеп, курорттық емдеудің ғыл. негіздерін жасап, жүрек-қан тамыр және басқа да органдар ауруларын емдеудің тиімді әдістерін енгізу жұмыстарын және санитарлық-эпидемиол. ст. мамандарымен бірлесе отырып, індет ауруларына қарсы іс-шаралар (егу, жұқпалы ауруларды анықтау, аурудан жазылған адамдармен қарым-қатынаста болғандарды диспансерлік есепке алып бақылау, т.б.) жүргізу. Ин-т ғалымдары электр анальгезиясына арналған құрылғы жасағаны үшін авторлық куәлік алды; гипертониялық кризді емдеу үшін коринфор, бутироксан препараттарын жасап, өндіріске енгізді; гелиотерапиямен (Күн сәулесімен), минералды сумен (ваннада) буын қабынуын (артритті) емдеу әдісін тапты; арнайы ерітінділерді қанға дәл өлшем, тамшылап құятын прибор – дозатор (өлшеуіш) ойлап шығарды. Ин-тта ғалымдар Ж.Абылайұлы, Ә.Жүсіпов, М.М.Әбдікаримов, М.Төленов, А.Ж.Рысмендиев және С.Г.Шұратова, т.б. жұмыс істеді. Ин-т Ресейдің ([[Санкт-Петербург]]) Эксперименттік мед. ғыл.-зерт. ин-ты, Томск кардиология ғыл.-зерт. ин-ты, Мәскеудегі [[Ресей]] кардиология ғыл.-өндірістік кешені және АҚШ-тың Бирмингем ун-тіндегі кардиоваскулярлық аурулар бөлімімен, т.б. шет ел мекемелерімен тығыз байланыста жұмыс істейді. 17 халықар. [[симпозиум]], 11 ғыл.-тәжірибелік конференциялар, [[Қазақстан]] кардиологтарының 1- (1991) және 2-съездерін (1998), Орт. Азия республикалары кардиологтарының 2-конгресін өткізді (2002).
