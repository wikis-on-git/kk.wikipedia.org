'''КАЮПОВА Нина Әмірқызы''' (1.5.1936 ж.т., [[Шығыс Қазақстан]] обл. Зайсан қ.) – мед. ғыл. докт. (1988), проф. (1989). [[Алматы]] мемл. мед. ин-тын (1959, қазіргі [[Қазақ]] ұлттық мед. ун-ті) және аспирантурасын (1965) бітірген. Алматыдағы №1-перзентханада акушер-гинеколог (1959–62) болып жұмыс істеді. Ана мен баланы қорғау ғыл.-зерт. ин-тының кіші, аға ғыл. қызметкері (1965–71), Алматы мемл. мед. ин-тының доценті (1971–76), Қазақстан Денсаулық сақтау мин-лігінің бас акушер-гинекологы (1976–81), [[Қазақ]] акушерлік және гинекология ғыл.-зерт. ин-ты (қазіргі Респ. ана мен баланың денсаулығын қорғау ғыл.-зерт. орт.) директорының орынбасары (1981–83) қызметтерін атқарған. 1983 жылдан осы орт-тың директоры. К-ның ғыл.-зерт. жұмысының негізгі бағыты – перинатальды медицинаның проблемаларын шешуге, жүкті аналар денсаулығын экол. жағдайларды ескере отырып жақсартуға арналған. Оның акушерлік-гинекология саласындағы ғыл.-зерттеулерінде жүкті әйелдердің денсаулығына байланысты «өте қауіпті топты» ажыратудың әдістері анықталып, соның нәтижесінде аналардың өмірін сақтап қалу жолдары ғыл. тұрғыдан дәлелденді. К-ның басшылығымен гинекологиялық аурулармен ауыратын әйелдерді жас ерекшелігіне байланысты емдеуге және эндоскопиялық операциялар жасаудың техникасын жетілдіруге мүмкіндік беретін жаңа технология енгізілді; баласыз ерлі-зайыптыларды халықар. стандарттарға сай келетін көмекші репродуктивті [[технология]]ның жаңа әдістерімен емдеудің тиімділігі анықталды; іштен туа біткен кемістіктер мен тұқым қуалайтын аурулардың ұлттық генетик. тізімі (регистрі) мен аурулардың алдын алу шараларын аймақтық анкета арқылы анықтау (скрининг әдісі) бағдарламасы енгізілді. К. – белгілі қоғам және мемлекет қайраткері. 1991–2001 ж. Респ. әйелдер ұйымы кеңесінің төрайымы болды. Оның басшылығымен Қазақстанда республикадағы әйелдердің әлеум. жағдайын жақсартудың тұжырымдамасы (1997) дайындалды. К. 1995 жылдан [[Қазақстан Республикасы]] Президенті жанындағы Отбасы, әйел және демогр. саясат мәселелері жөніндегі комиссия төрайымы. 1999 ж. ҚР Парламенті Сенатының депутаты болды. ҚР Президентінің Бейбітшілік пен рухани татулық сыйл. лауреаты (1996). «Парасат» орденімен (1994) марапатталған.
