'''ЕСІЛ ОБАЛАРЫ''' – [[ерте]] [[темір]] [[дәуірінен]] (б.з.б. 8 ғ. – б.з. 4 ғ.) сақталған ескерткіштер тобы. [[Ақмола]], [[Солт. Қазақстан]] облыстары аумағында, [[Есіл]] өз-н бойлай орналасқан. 1954 жылдан бастап [[К.Ақышев]], [[М.П.Грязнов]], [[М.Хабдулина]], т.б. зерттеді. 300-ден астам қорымның құрамында 1300 оба бар. 250-дей [[оба]] қазылды және олардың екі үлкен [[тарихи]] кезеңге жататыны анықталды. Б.з.б. 8–2 ғ-ларға жататын [[сақ]] заманының [[ескерткіштерін]] ғалымдар Орт. Қазақстан [[мәдениетіне]] жақындығын ескеріп, [[Ұлыбай–Тасмола]] мәдениетіне біріктіреді. Сондай-ақ оларды ерте (б.з.б. 8–15 ғ-лар) кезеңдегі және кейінгі (б.з. 4–2 ғ-лар) кезеңдегі деп екіге бөледі. Обалар көбінесе [[топырақтан]], кейде жартылай тас араластыра үйілген. Кішілерінің диам. 6–12 м, биікт. 0,3 м болса, орташаларының диам. 13–29 м, биікт. 1,4 м. Жоғ. әлеум. топ өкілдері жерленген үлкен ескерткіштерге диам. 30–80 м, биікт. 4 м обалар жатады. [[Мүрделер]] [[шұңқыр]] [[қабірлерде]] басы [[солт.-батысқа]] қаратылып шалқасынан жерленген. Үлкен обаларда бөренелерден жасалған дәлізді бөлме пішіндес жер үсті камералары кездеседі. Бұлардан қоладан құйылған жебе ұштары, [[балта]], [[қанжар]], [[пышақ]], [[ауыздықтар]] мен [[дөңгелек]] айналар көп табылған. Ең ерте уақыттан деректер беретін Бірлік көне [[зират]] қорымдарының маңызы зор. Табылған қыш ыдыстардың түбі тегіс, тек кейінгі кезеңге жататындар арасында түбі дөңес көзелер біршама көбейеді. Темір бұйымдар б.з.б. 8–7 ғ-ларда пайда болып, кейінгі кезеңнің ортасында қола заттарды ығыстырады. Отты қастерлеу үрдісі жиі қолданылған, көбінесе беті жабылған қабір үстіне ғұрыптық алау тұтатылып, ол біраз уақыт жанып тұратын болған. Кейде жер үстіне бөренеден салынған камераларға адам жерленген соң от қойып, одан кейін оба үйіп отырған деген болжам бар. Мүрде жанына ет қою дәстүрі кең тараған. Көбінесе қой мен жылқы мүшелері қойылған. Жылқы мүшелерінен, негізінен, бас, жілік, қабырғалар табылды. Б.з.б. 2 ғ.–б.з. 4 ғ. аралығындағы обалар ғұн тайпалары кезеңіне жатады. Барлығы 15 оба ғана зерттелген, осының өзі-ақ бұл дәуірдің тарихи оқиғаларына байланысты жергілікті халықтың біршама сирегенін көрсетеді. Бұл кезде обалардың саны азаюмен қатар, көлемдері де кішірейеді, құрылымы қарапайымданады. Араларында үлкен обалар мүлдем жоқ. Лақытқа қою дәстүрі күшейіп, адам мүрделері оңт-ке бағытталып жерленеді. Кезеңнің ерекшеліктері табылған заттай деректерден де байқалады. Ұзын семсерлер, үлкен садақтар табылған. Сарғара қорымының 3-обасынан табылған садақтың ұз. 1,6 м-ге жеткен деп есептеледі. Бұл осы қарудың ғұн үлгісіне жататынын дәлелдейді. Е. о. жерлеу ғұрпының толып жатқан мәліметтерімен бірге жүздеп саналатын заттай деректер табылған ескерткіштер тобына жатады. Олар Қазақстанның солт. аймағының мың жылдан асатын тұтас тарихи кезеңін зерттеуде құнды айғақ болып отыр. Есіл өңірі көршілес аймақтармен тығыз экон. және мәдени қарым-қатынаста болған. Сақ дәуірінде [[Батыс Сібірмен]], Оңт. Оралмен қатынасы байқалады, ал негізгі байланыстар жүйесі ең алдымен Орт. Қазақстанмен жалғасады. Б.з. 1-мыңжылдығының басына жататын ескерткіштерден батыстық мәдени белгілер, оңт. пен шығыс белгілері де көзге түседі. Деректерге қарағанда, өлкеде [[металлургия]], қару-жарақ жасау ісі жоғары дамыған. Бұл ерте темір дәуірінде кен байыту ісінің Шығыстан Еуропаға өткен жолының бір сілемін Есіл бойы тұрғындары иемденетінін дәлелдейді.
