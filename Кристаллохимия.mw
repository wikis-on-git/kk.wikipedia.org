Кристаллохимия – кристалдардағы атомдардың хим. байланысы мен кеңістікте орналасуын, сондай-ақ кристалды заттардың хим. қасиеттерінің олардың құрылысына тәуелділігін зерттейтін ғылым. Кристалдар моно- және поликристалдар болып бөлінеді. Жеке-дара ешқандай бөліну шекаралары жоқ кристалдар – монокристалдар. Оларға анизотроптық, яғни кристалдың физ. қасиеттерінің (электр және жылу өткізгіштігі, беріктігі, еру жылдамдығы, т.б.) әр түрлі бағыттарда бірдей болмауы тән. Жеке өте ұсақ кристалдар бірігіп поликристалл түзеді. Кристалдардың тағы бір ерекше қасиеттері – олардың біртектілігі және өздігінен жақтана (кристалдардың өздігінен дұрыс көп жақ түзу қабілеті) алу қабілеті. Кристалдардың біртектілігі олардың кез келген бөлігінің пішіні және бағытталуы бірдей екенін көрсетеді. Жалпы, К. заттың кристалдық құрылысын, яғни өте ұсақ бөлшектерінің белгілі бір заңдылықпен реттелген түрде орналасуын көрсетеді. К-лық зерттеулер заттың мынадай қасиеттеріне негізделеді: морфотропия – ұқсас қосылыстар қатарында хим. құрамы біртіндеп өзгергенде кристалл құрылымының секірмелі түрде өзгеруі. Полиморфтық – хим. қосылыстың кристалдық құрылымдары әр түрлі екі немесе бірнеше түр өзгерістерінің болуы. [[Мыс]]., алмас және графиттің хим. құрамы бірдей – тек көміртек атомдарынан тұрады. Бірақ олардың кристалдық құрылымдары ([[алмас]] – кубты, [[графит]] – гексагональді) және қасиеттері әр түрлі. Хим. элементтерге қатысты полиморфтық (көміртек, күкірт, [[темір]], т.б.) аллотроптық деп аталады. Политипия – координациялық санның өзгеруінсіз жүзеге асатын полиморфтық түрлену. Бұл кезде құрылымның бүтін телімдері (учаскелері) өзгеріссіз қалады, бірақ бұл телімдердің өзара бағытталуы әр түрлі политиптерде әрқалай. Политипия құбылысы қабатты құрылымдарда, мыс., слюда, кейбір кристалдарда (ZnS, SіC) байқалады. Изоморфтық – құрылымы ұқсас хим. қосылыстарда элементтердің бірін-бірі ауыстыру қасиеті.
