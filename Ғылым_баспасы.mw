'''«Ғылым»''' – республикалық ғылыми әдебиеттер баспасы. Қазақстан ҒА Төралқасының шешімімен 1946 ж. Алматыда ұйымдастырылған. 1992 жылға дейін «Наука» баспасы аталған. Алғашқыда редакциялық-баспа кеңесін Қ.И.[[Сәтбаев]] басқарды. Тұңғыш директоры – [[Б.Я.Нинбург]]. 1948 ж. 17 қарашада Қазақстан ҒА-ның дербес баспасы ретінде қайта құрылды. 1962 ж. Баспа, полиграфия және кітап саудасы істері жөніндегі мемл. к-тке, кейін қазіргі Мәдениет, ақпарат және қоғамдық келісім министрлігінің департаменті (қазіргі ҚР Мәдениет және ақпарат министрлігі) қарасты ғылыми әдебиеттер шығаратын баспаға айналды. «Ғылым» – республикадағы ең ірі баспалардың бірі. Полиграфия базасы, өз баспаханасы бар. Негізінен, ғылыми монографиялар мен жеке және ұжымдық ғылыми-зертттеу жұмыстарын, ҒА-ның журналдарын, ғылыми-көпшілік, ғылыми-көркем, сондай-ақ танымдық әдебиеттер, әр түрлі салалық сөздіктер мен анықтамалықтар шығарады. 1946–2000 ж. аралығында «Ғ-нан» қазақ, орыс, ұйғыр және басқа халықтар тілдерінде 31 млн-нан астам данамен 13307 кітап пен журналдар жарық көрді. [[Абай]], Ш.Ш.[[Уәлиханов]], Қ.И.[[Сәтбаев]], т.б. ірі тұлғалардың шығармалары, ғылым қайраткерлерінің еңбектері, 10 томдық «Қазақ тілінің түсіндірме сөздігі», 5 томдық «[[Қазақ КСР тарихы]]», «Дала уәлаятының газеті», т.б. сияқты іргелі еңбектер – «Ғылым» баспасы жұртшылыққа ұсынған рухани құндылықтар. Баспа шетелдік әріптестерімен тығыз кәсіби байланыс орнатқан.
