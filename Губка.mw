'''Губка''' (''Spongіa'' немесе ''Porіfera'') – омыртқасыздардың бір типі. Олардың теңіз түбіне немесе су түбіндегі заттарға бекініп қозғалмай тіршілік ететін 5000-нан астам түрі белгілі (1 түрі – Каспий т-нде кездеседі). Г. 3 класқа бөлінеді: ізбесті Г. (''Calcarea''), шынылы Г. (''Hyalospongіa'') және кәдімгі Г. (''Demospongіa''). Г-дың дене пішіні шар, бокал, цилиндр тәрізді, 5 – 10 мм-ден 2 м-ге дейін, кейде дене одан да биік шоғырлар (колониялар) түзеді. Ақ, сары, қоңыр, жасыл түсті болады. Оның су түбіндегі заттарға бекитін табаны, бүйір қабырғалары және жоғ. жағында тесігі болады. Г-дың денесі 3 қабаттан тұрады. Сыртқы қабаты (эктодермалық қабат) – эпителий клеткаларынан, ішкі қабаты (энтодермалық қабат) – талшықты-жағалық немесе хоаноцит клеткаларынан тұрады, аралық қабат – кілегей тәрізді мезоглеялық (құрылымсыз, қоймалжың) қабатта әр түрлі клеткалар ([[колленцит]], [[склеробласт]], [[спонгиобласт]], [[амебоцит]], [[археоцит]], т.б.) болады. Хоаноцит клеткаларының орналасуына байланысты Г-ды: аскон, сикон және лейкон деп үш типке бөледі. Ішкі қабатының клеткалары талшықтармен қапталған. Талшықты клеткалар қоректік заттарды қармап, қорытып отырады. Г. бактериялармен, қарапайымдылармен, балдырлармен қоректенеді. Қорытылмаған сұйық заттар ас қорыту вакуольдері – хоаноциттер мен амебоциттерден каналдар арқылы атриалды қуысқа түседі де, оскулум тесігі арқылы шығарылады. Г. жыныссыз және жынысты жолдармен көбейеді. Жыныссыз көбеюі ішкі және сыртқы бүршіктену арқылы жүреді. Ішкі бүршіктену – бадягада (тұщы су губкасы) кездеседі. Ішкі бүршіктер (геммулалар) Г. өлгеннен кейін түсіп қалады да,  жаңа шоғырлардың бастамасын салады. Көпшілік түрі – гермафродитті. Гаметалар мезоглея қабатында дамиды. Г-дың қаңқасынан дене жуатын ысқылауыш дайындайды. Тұщы су Г-ы (мыс., [[бадяга]]) кептіріліп, ұнтақталған күйде медицинада ревматизмді емдеуге пайдаланылады. Шынылы Г-дан сәндік бұйымдар жасалынады. Г-дың қазба қалдықтары протерозой шөгінді жыныстарынан табылған.
