[[Сурет:APK logo.png|thumb|right|Қазақстан халқы Ассамблеясының рәмізі]]
'''Қазақстан халқы Ассамблеясы (ҚХА)''' — [[Қазақстан Президенті|Қазақстан Республикасы Президенті]] жанындағы кеңесші орган. Қазақстан Республикасы Президентінің «Қазақстан халықтары Ассамблеясын құру туралы» Жарлығымен елдегі қоғамдық тұрақтылық пен ұлтаралық келісімді нығайту мақсатында [[1995]] ж. [[наурыздың 1]] құрылған.

ҚХА-ның мақсаты — республикадағы оқиғаларға баға беру және саяси жағдайларға болжам жасау негізінде қоғамдағы ынтымақты қамтамасыз ететін іс-тәжірибелік ұсыныстарды ойластыру, ҚР Президентінің республика азаматтарының құқықтары мен бостандықтарын қорғау кепілі ретіндегі қызметіне атсалысу. 

Ассамблея: 
: мәдени-ағартушылық — тілдер мен ұлттық мәдениеттерді, салт-дәстүрлерді қайта жаңғырту және насихаттау; 
: тәрбиелік — қазақстандық және ұлттық отан сүйгіштікті қалыптастыру; 
: ұлтаралық қатынастарды қадағалау негізінде ұлтаралық татулық пен келісімді нығайту; 
: Қазақстанды мекен еткен ұлт өкілдері арасында достық қарым-қатынастардың дамуына негіз болатын мемлекеттік саясат жүргізу жөнінде ұсыныстар дайындау 
ісімен айналысады.

Ассамблеяның 350-ге жуық мүшесі бар. ҚХА-на мүшелікке кандидаттарды тең арақатынас қағидасы бойынша жергілікті жерлердегі Қазақстан халықының кіші Ассамблеясы, республикалық және аймақтық ұлттық-мәдени бірлестіктер, Ассамблея Кеңесінің мүшелері ұсынады. ҚХА-ның төрағасы — ҚР Президенті. Ол Ассамблея мүшелерінің ұсынысы бойынша төрағаның екі орынбасарын тағайындайды. Ассамблея мәжілістері арасындағы жұмысты ҚР Президентінің шешімімен Ассамблея кеңесі жүргізеді. ҚХА кеңесі ұлттық-мәдени орталықтар, ардагерлер кеңесі өкілдерінен, кіші Ассамблея жетекшілерінен, сондай-ақ, Ассамблеяға мүше басқа тұлғалардан құралады.

ҚХА-н құру идеясын алғаш рет ҚР Президенті [[Назарбаев, Нұрсұлтан Әбішұлы|Н.Ә. Назарбаев]] [[1992]] ж. тәуелсіздіктің бір жылдығына арналған Қазақстан халықтарының 1-форумында ұсынды.

ҚХА [[2003]] ж. дейін қызметі барысында 9 сессия өткізілді. ҚХА [[Қазақстан]]да өмір сүріп жатқан барлық халықтардың мәдениетін, тілін дамытуға қолайлы жағдай жасау бағытында [[Қазақстан халықтарының фестивальдері]]н, тілдер фестивальдерін, жексенбілік мектеп окушыларының мемлекеттік тіл мен ана тілін білу дәрежесін анықтайтын байқауларын, тіл саясаты мәселелері бойынша халықаралық және республикалық ғылыми-практикалық конференциялар мен семинарлар, т.б. өткізеді.

Ассамблея Кеңесінің мүшелері жетекшілік ететін республикалық, аймақтық және қалалық [[Ұлттық мәдени орталық]]тар жұмыс істейді. [[Әзірбайжандар|Әзірбайжан]], [[Айсорлар|айсор]], [[Юнандар|юнан]], [[Ингуштер|ингуш]], [[Немістер|неміс]], [[Шешендер|шешен]], [[Поляктар|поляк]], т.б. халықтардың ұлттық мәдени орталықтарының жексенбілік мектептері бар. ҚХА [[Еуропадағы қауіпсіздік пен ынтымақтастық ұйымы]]ның құрылымдарымен тығыз іскерлік байланыстар орнатқан. Осы ұйымның қолдауымен Ассамблея үлтаралық қатынастар мәселелерін зерттейтін талдау орталығын құрды.

[[2007]] ж. [[Қазақстан Республикасының Конституциясы|Конституцияға]] еңгізілген түзетулер бойынша ҚР Парламент [[Мәжіліс]]іне ҚХА 9 депутат сайлайды.

[[Санат:Қазақстан Президенті Әкімшілігі]]

[[ru:Ассамблея народов Казахстана]]
