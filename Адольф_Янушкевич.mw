'''Янушкевич Адольф''' (1803, Минск губ. Несвиж қ. – [[1857]], сонда) – поляк халқының көрнекті демократ-революционері, көсемсөзші. Ақсүйектер отбасында туған. Вильно ун-тінің филология ф-тіне оқуға түсіп (1821), ақын А.Мицкевичтің басқаруымен құрылған студенттердің “Жасылдар” атты ұлт-азаттық қозғалысын жақтайтын жасырын ұйымына мүше болған. Кейіннен Подолия қ-нда мұғалім, қалалық сеймге депутат болды. 1830 ж. поляктардың ұлт-азаттық көтерілісіне белсене араласты. Сол көтерілістердің бірінде ол жеті рет жараланып, қолға түсті. 1831 ж. Брест, Мәскеу арқылы Вяткаға жіберілді. Вяткадан Киевке әкелініп, 1832 ж. 4 наурызда әскери сот үкімімен ақсүйек атағынан айырылып, 25 жылға Сібірге жер аударылды. Я. айдаудың алғашқы 12 жылын Сібірде өткізді. Кейіннен Тобылда, Есілде тұрды. Мұнда ол өзі секілді айдауда жүрген отандасы, белгілі ақын Г.Зелинскиймен кездесіп, етене араласты. Осының нәтижесінде Зелинскийдің қазақ елі туралы “Қазақ” және “Дала” атты дастандарының тууына ықпал етті. 1841 ж. Омбыдағы шекаралық басқармаға ауысуға рұқсат алды. Іс қағаздарын тіркеуші қызметін атқара жүріп, 1843 жылдан бастап қазақ даласына дүркін-дүркін сапарға шығатын экспедициялар құрамына енгізілді. Осы сапарларда көргендері мен білгендерін күнделігіне түсіріп, Польшадағы туыстарына хат арқылы жолдап отырды. Оны, әсіресе, қазақ елінің меймандостығы, әдет-ғұрпы, тілі, салт-санасы, ақындық, шешендік өнерлері қатты қызықтырды. Қазақтың сол кездегі толағай тұлғалары үйсін Мәуке би, аға сұлтан Құнанбай Өскенбайұлы, сұлтан Барақ, ақындар Жанақ пен Орынбай жөнінде естелік, пікірлері аса құнды. Я. қайтыс болғаннан кейін, Францияға қоныс аударған туыстары оны мәңгі есте қалдыру мақсатымен күнделіктері мен хаттарын “Адольф Янушкевичтің өмірі” деген атпен кітап етіп 1861 ж. Париж қ-нда, кейіннен 1875 ж. Берлин қ-нда бастырып шығарды. Қазақстанда Я-тің кітабы “Дневники и письма из поездки по казахским степям” деген атпен 1966 ж. Алматыда орыс тілінде, 1979 ж. қазақ тілінде басылып шықты. 2003 ж. Я-тің туғанына 200 жыл толуына орай оның кітабы Астанада “Қазақ даласындағы сапардың жазбалары” деген атпен екінші рет қазақша аударымда басылым көрді. Сол жылы Я. атына пошта маркасы шығарылды. Астана, Семей және Аягөз қалаларындағы көшелерге Я. аты берілген.
