Серік Сәпиев - қазақ әуесқой боксшысы. 
==Серіктің үлкен спортқа келу тарихы==
Болашақ әлем чемпионы бокспен 11 жасынан айналысып келеді. Өзі туып-өскен [[Қара­ған­ды]]ның іргесіндегі Абай қаласын­да ол Александр Стрельниковтың тәрбиесін көрді. Жас талапкер білікті бапкерге бірден ұнады. Өйткені боксқа деген бейімділік оның қанында бар. Серіктің неме­ре ағасы Бақтай да кезінде елі­міздің қабырғалы боксшыла­рының бірі болған. Көзі қарақты көрермендер жетпісінші жылда­ры шаршы алаңда атой салған ол азаматты әлі ұмыта қойған жоқ. Бақтай Сәпиев кезінде жастар ара­сында [[КСРО]] чемпионы, ере­сектер арасында КСРО чемпио­натының екі дүркін жүлдегері, социалистік елдер арасында өтетін «Достық» ойындарының жеңімпазы атанды. 1972-1976 жыл­дар аралығында Одақ құра­масының сапында болып, тоғыз бірдей халықаралық турнирде топ жарды. Бұл – КСРО-ның қы­лышынан қан тамып, қазақ ұлты қағажу көрген кез екенін ескер­сек, Бақтайдың қарымды бокс­шы болғанын аңғару қиын емес. Бәлкім, бәзбіреулер үшін інісі Серіктің жолы жеңіл болып көрінуі мүмкін. Бірақ әсте олай емес. Сәпиев өзінің зор талан­тымен жастайынан оқшаулан­ғанымен, біраз жыл ол қазақтың тағы бір талантты боксшысы – Серік Елеуовтің көлеңкесінде қа­лып қойып жүрді. Екеуі тең дә­режеде айқасса да, көп жағдайда бапкерлердің таңдауы жастар арасында әлем чемпионы, [[Афи­на]] Олимпиадасының қола жүл­дегеріне түсетін. Алайда бұл жағ­дай жас жігіттің жігерін жасыта алған жоқ. Керісінше, ол өзгелерден екі есе көп жатты­ғып, екі есе көп тер төкті. Ал ерең еңбектің еш кетпейтіні анық қой. Бірте-бірте Серік барлық қарсыластарын өз жолынан ығыстыра бастады. – Серік менің алдыма кел­генде 11 жаста еді. Өзі нәзіктеу, тұйық болатын. Бірақ көзіне қарап-ақ тегін бала еместігін аңғардым. Жанарында бір ұш­қын бар. Уақыт оза байқасам, өнері аздап ағасына келіңкірейді. Бақтай да техникалық арсеналы өте бай, жылдам боксшы бола­тын. Сондай қасиеттер Серіктің де бойынан табылды. Сол кезде мен бұл жігіттің шабысы ширақ болатынын байқадым, – дейді бапкері Александр Стрельников. 2004 жылы қарағандылық боксшы әскерилер арасында әлем чемпионы атанып, өзінің алғашқы ірі жеңісіне қол жеткіз­ді. Сол маусымда ол 60 келі сал­мақ дәрежесі бойынша Қазақ­стан чемпионы атанды. Осы та­быстар талантты боксшыны қа­наттандырып жіберсе ке­рек, енді ол қарсыластарын қуып жүріп сабайтындай деңгейге жетті. 2005 жылы Серік Сәпиевтің жұлдызы жарқырай жанды. Ол 64 келі салмаққа ауысып, Қы­тай­дың Миньян қаласында өт­кен әлем чемпионатында ел на­мысын қорғады. Бір айта кететін жайт, Серік Алматыда өткен оқу-жаттығу жиынында сол қо­лынан жарақат алған бола­тын. Бірақ бұл жарақаты жа­йында бапкерінен басқа ешкімге тіс жарған жоқ. Өйткені бақта­ластары немесе дәрігерлер біліп қойса, жарысқа қатыспай қой­ды­­руы да мүмкін ғой. Ал әлем чемпионатында қазақтың намы­сын қорғау Серіктің байырғы арман еді. Жарақаты жанына бат­са да қандасымыз намысқа тырысты. Айтулы жарыста сло­вак Тибор Главацкиді (37:13), америкалық Карл Даганды (37:26), украиналық Николай Семенягуды (27:15), әзірбайжан Эмиль Магеррамовты (41:23) және өзбек Ділшот Махмутовты (40:21) жеңіп, бас жүлдені ол­жалады. Сол жылы Сәпиев әлем ку­богы бәсекесінде де теңдессіз өнерімен тамсандырды. Мәс­кеуде өткен додада Қазақстан құрамасы жалпы командалық есепте үшінші орын алғанымен, Серік бірде-бір жекпе-жегінде жеңілістің дәмін татқан жоқ. Бірінші кездесуінде ол 10 се­кундтың ішінде Африка бокс­шысын нокаутқа түсірсе, жар­ты­лай финалда кубалық Йор­данис Эрнандесті 46:35 есебімен еңсерді. Міне, содан бергі екі жылдан астам уақыт аралығында Серік рес­ми жарыстарда тек жеңіске жетуде. Иә, ұмытып бара жа­тырмыз ғой, былтыр желтоқсан айында Катарда өткен Азия ойындарының жартылай фина­лында ол Манус Бұңжамонгтан ұтылған болатын. Алайда «Се­рік жеңілді» деп айтуға ауыз бар­май­ды. Олимпиада чемпио­ны төрт раунд бойы қашқалақ­тап жүрді. Бұңжамонгтің тәсілі боксшыдан гөрі, шоуменге көбі­рек келіңкі­рейді екен. Біресе отыра кетеді, біресе ыржалаң­дап күледі. Әй­теуір түрлі қымыл жасаумен уа­қыт өткізді. Ал біздің Серік оны бәсекенің басы­нан аяғына дейін сабап, «ұрып құлатамын» деп жан­таласты. Бірақ арсыз төре­шілер Таиланд боксшы­сын жеңімпаз деп таны­ды. Міне, 2005 жылдан бергі Сәпиевтің жалғыз жеңі­лісінің «тарихы» осындай. Биылғы әлем чемпионатында Серік мінсіз өнер көрсетті. Тыр­нақалды кездесуде Милан Пи­пес­­киді 26:6 есебімен ұтты. Одан кейінгі үш айқасты мерзімінен бұрын аяқтады. Никарагуалық Мен­доза Мендес, канадалық Кевин Бизер, ирандық Мұртаз Сепахванд, жапондық Масатусид Каваши қандасымызға еш қарсы­лық көрсете алған жоқ. Серік оларды арбап та, алдап та ұрып, жігерлерін құм етті. Ал финалда Геннадий Ковалевты 20:5 есебі­мен еркін еңсерді. Әдетте өзге мемлекеттердің өрендеріне мұ­рындарын шүйіріп қарайтын ресейлік мамандар бұл жолы қазақ боксшысының атына көп­те­ген жылы пікірлер айтты. Ал олардың: «Бұл бәсекеде Геннадий өзінің талассыз жеңілгенін мо­йындауға тиіс. Ол қазақ жігітінің тау қопарарлық қарқынына қарсы еш тосқауыл қоя алмады. Серік Сәпиев Олимпиадаға дәл осындай бабында келсе, бас жүл­деден басты үміткер болатыны даусыз», – деген пікірі көп нәр­сені аңғартса керек. Сөйтіп, алыс­тағы АҚШ елінде алтын медальді жеңіп алған Серіктің есімі спорт­тық шежіресінде екі мәрте әлем чемпионы атанған тұңғыш қазақ­стандық боксшы ретінде тіркелді. 
==Жетістіктері==
*2004 жылы - әскерилер арасында әлем чемпионы;
*2004 жылы - 60 келі сал­мақ дәрежесі бойынша Қазақ­стан чемпионы;
*2005 жылы - 64 келі салмаққа ауысып, [[Қы­тай]]­дың [[Миньян]] қаласында өт­кен әлем чемпионатында жеңімпазы;
*2006 жылы - [[Азия Ойындары]], 3-ші орын
*2007 жылы - әлем чемпионы ([[Чикаго]], АҚШ)

[[Санат:Бокс]]

[[en:Serik Sapiyev]]
[[de:Serik Sapijew]]
[[hu:Szerik Szapijev]]
