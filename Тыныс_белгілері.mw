{{Shortcut1|Пунктуация}}
'''Тыныс белгілері''' (не '''пунктуация''') - тіл білімінде жазуға тән шартты белгілер жүйесі. 

== Қасиеттері ==
Тыныс белгілері айтайын деген ойды нақтылы, дәл түсінікті етіп жеткізу үшін, сондай-ақ баяндалмақшы пікірді ала-құла етпей, айқын білдіру үшін қолданылады. Бұл - тыныс белгілерінің басты қасиеті.

Тыныс белгілері [[сөз тіркесі|сөздер тіркесі]] мен [[сөйлем]]дерді айтқанда, немесе оқығанда тілде байқалатын кідірісті де, дауыста аңғарылатын әркелкі құбылысты да білдіреді. Бұл - тыныс белгілерінің қосымша қасиеті.

[[Жазба тіл]]де болсын, сондай-ақ [[ауызекі тіл]]де болсын тыныс белгілерін дұрыс қолдана білудің үлкен мәні бар. Тыныс белгілері мүлде қойылмаған, немесе дұрыс қойылмаған мәтінді сөйлемді түсінікті етіп оқу да, мағынасын түсіне білу де қиын. Тыныс белгілері дұрыс қойылмайтын сөйлемдерде ой күңгірттеніп, екі ұшты болып, тіпті сөйлем құрамындағы сөздер [[синтаксис]]тік қызметі жағынан ([[бастауыш]], [[баяндауыш]], [[анықтауыш]] т. б.) өзгеріске түсуі мүмкін.
:Мысалы: ''Бұл келген - сол Есіл бойындағы Қарасарт ауылының жиені, Жүсіп баласы Қожаш'' ([[Спандияр Көбеев|С. Көбеев]])
Бұл сөйлемде [[есімше|есімше тұлғалы]] келген соң [[сызықша]] қойылмаса, келген сөзі бастауыш қызметін емес өзге мүше қызметін атқарған болар еді де, нәтижесінде сөйлемде берілетін ойға нұқсан келер еді.

== Сөйлемдегі орналасуы ==
Тыныс белгілерді қою үшін үш түрлі белгі негізге алынады:
*сөйлемнің синтаксистік ерекшелігі
*сөйлемнің мағынасы
*сөйлемнің интонациясы

=== Сөйлемнің синтаксистік ерекшелігіне орай ===
Тыныс белгісінің [[сөйлем]]нің құрылысына, түріне, жасалу жолдарына орай қойылуы сөйлемнің синтаксистік ерекшелігіне  байаланысты қойылу деп аталады.

Құрамына қарай сөйлем, негізінен, екіге бөлінеді: [[жай сөйлем]], [[құрмалас сөйлем]]. Бұлардың өзі бірнеше түрге бөлініп, алуан түрлі жолдармен жасалады. Міне, осымен байланысты сөйлемнің ерекшеліктеріне орай, қолдану сипатына қарай әр түрлі тыныс белгілер қойылады. Мәселен, [[хабарлы сөйлем]]нен соң [[нүкте]] қойылады, сондай-ақ, [[сұраулы сөйлем]]нең соң [[сұрау белгісі]], [[лепті сөйлем]]нен соң [[леп белгісі]] қойылады.

Сөйлем құрамында кездесетін оңашаланған [[сөйлем мүшесі|мүшелер]], [[оқшау сөздер]] деп аталатын [[қаратпа сөздер|қаратпа]], [[қыстырма сөздер|қыстырма]] сөздер - бұлар сөйлем құрамындағы өзге мүшелерден тиісті тыныс белгілері арқылы ажыратылады. Сондай-ақ, [[жалпылауыш сөз]] сөйлемнің бірыңғай мүшелерінен бұрын келсе, жалпылауыш сөзден соң қос нүкте қойылады да, ал керісінше келетін болса, жалпылауыш сөздің алдынан сызықша қойылады.

=== Сөйлемнің мағынасына орай===
Тыныс белгісінің дұрыс қойылуы сөйлемдегі кейбір сөздердің мағынасына, сондай-ақ бүкіл сөйлемнің мағынасына тікелей байланысты.
:Мәселен, ''Мен оның сөзінен байқаймын'' деген сөйлемді ''Мәлғұн шалдың сөздері, байқаймын, Пугачевті ойландырған сияқты'' ([[Пушкин|А. С. Пушкин]]) 
деген сөйлеммен салыстыратын болсақ, мұндағы ''байқаймын'' сөзі екі түрлі мағынада жұмсалған. Бірінші сөйлемдегі ''байқаймын'' сөзі аңғарамын, білемін деген мағынада жұмсалып, белгілі бір [[сөйлем мүшес]і болып тұр ([[баяндауыш]]), сондқтан да оған сөйлем мүшесіне тән сұрақ қойылады. Ал екінші сөйлемдегі ''байқаймын'' сөзінде ондай қасиет жоқ. Бұл - ''меніңше, байқауымша, тәрісзді'' мәнде қолданылып, жұмсалып тұр. Осыған орай [[қыстырма сөз]] сөйлем ортасында келгендіктен, оның екі жағынан бірдей [[үтір]] қойылады. Сондай-ақ [[көп нүкте]], [[тыранақша]], [[жақша]], [[сұрау белгісі|сұрау]], [[леп белгісі|леп]] белгілері сөйлемнің мағынасына негізделініп қойылады.

=== Сөйлемнің интонациясына орай===
Тыныс белгілерін дұрыс қою интонациямен тікелей байланысты. Мәселен, [[хабарлы сөйлем|хабарлай]] айтылған сөйлемнен соң кідіріс болады да, соған орай [[нүкте]] қойылады. [[Құрмалас сөйлем]]дерді оқығанда, құрмалас құрамындағы әрбір [[жай сөйлем]]дерден соң, сондай-ақ [[бірыңғай мүшелер]]дің әрбір сұлуларынан соң кідіріс болып, олар [[үтір]] белгісімен ажыратылады. Ал сұраулы, лепті сөйлемдерді оқығанда, дауыс көтеріңкі айтылады да, тиісті тыныс белгісі қойылады.

[[Бастауыш]]тан кейін қойылатын [[сызықша]]да интонацияның ролі айрықша көрінеді. 
:Мысалы: ''Еменнің иілгені - сынғаны. Көптің ісі - көл'' (мақал). 
Бірінші, екінші сөйлемдегі сызықшалар бастауыш та, [[баяндауыш]] та [[зат есім]]нен немесе заттанған [[есімше]]ден болғандықтан қойылып тұр. Бұл сөйлемнің синтаксистік ерекшелігіне негізделеді. Сонымен қатар сызықша қойылып тұрған жерге кідіріс жасаймыз, әйтепесе сөлемнің [[синтаксис]]тік қызметі бұзылады.

Алайда сөйлемнің немесе сөздер мен [[сөз тіркесі|сөз тіркестерінің]] айтылу интонациясы тыныс белгілерімен сәйкес келе бермейді. 
:Мысалы: ''Балықшы балықшыны ұзақтан көреді'' (мақал)
дегенде, ''балықшы'' дегеннен соң, сондай-ақ, ''балықшыны'' деген соң кідіріс жасалады, бірақ соған қарай үтір қойсақ, дұрыс болмас еді, өйткені бұл сауатты жазу ережелеріне сыйыспайды.


== Әдебиет ==
*[[Оралбаева Нұржамал]], [[Аблақов Әбжаппар]], Қазақ тілі, Алматы, 1992

[[Санат:Грамматика]]
[[Санат:Тыныс белгілері]]

[[en:Punctuation]]
[[ru:Пунктуация]]
