'''Экономикалық Жағдаят''' – [[экономика]]да қалыптасқан жағдайды, шаруаның жай-жапсарын сипаттайтын өзара байланысты шарттардың жиынтығы; нарықта әрбір сәтте қалыптасқан экономикалық ахуал. Ол тауарға (өнімге‚ бұйымға‚ қызметтерге‚ басқа да құндылықтарға) сұраным мен ұсынымның белгілі бір ара қатынасымен‚ бағаның деңгейімен‚ инвестиц.‚ кәсіпкерлік белсенділікпен‚ бағалы қағаздар бағамымен‚ депозит пен несие бойынша пайыздық мөлшерлермен‚ тауардың босалқы қорларының болуымен‚ басқа да көрсеткіштермен сипатталады. Сонымен бірге ол тек экон. факторлардың ғана емес‚ саяси‚ әлеум.‚ тех.‚ экол.‚ т.б. факторлардың ықпалын да көрсетеді. Э. ж. жалпы экон. жағдаят және жекелеген нарықтардың жағдаяты болып бөлінеді. Негізгі көрсеткіштері – өнім шығару көлемінің, тауар айналымы мен айналысының, бағаның, кірістің, пайыздың, валюта бағамының, т.б. серпіні. Э. ж. несие-ақша қатынастарына орай капиталдың айналымы мен ауыспалы айналымының, ақша айналысының, несие қатынастарының, капиталдар нарығындағы сұраныс пен ұсыныстың қалыптасқан жай-күйімен сипатталады. Оның көрсеткіштері – баға, инфляция деңгейінің серпіні, қаржы нарығындағы операциялардың көлемі, несие пайызының мөлшері, бюджет тапшылығының жай-жапсары, банкілердің өтемпаздығы, т.б. Нарық жағдаяты – шаруашылық жүргізуші субъектінің, активтердің, тауарлардың және көрсетілетін қызметтердің нақты нарығындағы экон. ахуалды стратегия әзірлеу үшін маркетингілік зерттеулер шеңберінде зерделеу.
