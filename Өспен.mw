ӨСПЕН, ауыл, Өспен селолық округінің орталығы. Аудан орталығы – Ақсу-Аюлының батысында 110 км., Қарағандының оңтүстігінде 200 км. жерде орналасқан. Іргесі 1845 жылы орыс көпесі Ушаков ашқан мыс кен орнының негізінде қаланған. 1936 жылы Нілді руднигі деп өзгертіліп аталды. Халқы 2316 (2006) 99,3 пайызы қазақ; 0,7 пайызын өзге ұлт өкілдері құрайды. Округ аумағында өткен ғасырдың 30 жылдарында «Ленин», «Еңбек», «Еркіндік» колхоздары ұйымдастырылған. 1905 жылы желтоқсанда «Орыс-қырғыз жұмысшылар одағы» ұйымдастырған жұмысшылар ереуілі болған. Петицияда қойылған талаптар: а) жұмысшылар жалақысын көтеру; б) қырғыз жұмысшылар казармасын жөндеу, в) земство мектебін ашу т.б. 1916 жылғы ұлт-азаттық көтерілісі аясында Ақмола болысы Еркесей, Нілді болыстарында Әмет қажы Қойқынбекұлы хан сайланған. Өспен мыс руднигінің орны (шахта, карьер), Сарысу кен байыту фабрикасын-19 ғасырда ағылшындар салған, 1906-1909 жылдары Өспенде С.Сейфуллин оқыған «Успенское одноклассное училище» ғимараты, Тобыршақ батыр мазары, Байғозы батыр мазары, «Қос там», «Қандықараша», Әмет қажы, Жантай, Айса, Мұқыр мазарлары бар. 1960-1992 жылдарда Өспен кеңшарының және Өспен ауылдық кеңесінің орталығы. Шаруашылықтың мамандандырылған негізгі бағыттары ірі қара малы қосымша саласы егін шаруашылығы болды. Жерінің жалпы ауданы 315 мың га (2006). Округтің елді мекендерінде (Өспен, Еркіндік, Айғыржал, Айса ауылдары) 3 мектеп, 1 отбасылық дәрігерлік емхана, 3 ФАП, мәдениет үйі, кітапхана бар. Кеншардың негізінде 66 шаруа қожалығы құрылған (2006). Округ орталығындағы мектеп 1993 жылдан бастап Сәкен мектебі деп аталады. Совет Одағының батыры В.Агеев Өспенде мектеп бітіріп соғысқа аттанған. Округке қарасты Айғыржал ауылында қазақтың халық ақыны Маясар Жапақов туып, өскен. Айғыржал ауылындағы негізгі мектеп Маясар Жапақов атымен аталады. Ауыл басқа елді мекендермен автомобиль жолдары арқылы байланысады. Округ жерінен ауыл орталығы арқылы Екатеринбург – Алматы теміржолы өтеді. Ауыл орталығында Нілді станциясы бар. 
[[Санат:Қарағанды облысы]] [[Санат:Шет ауданы]]
