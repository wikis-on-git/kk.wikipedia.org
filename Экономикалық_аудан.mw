'''Экономикалық Аудан''' – жалпы ел аумағының тұтастай бірігіп жатқан ірі бөлігі. Ол өз кезегінде бірнеше әкімшілік-аумақтық бөлініс бірліктерін қамтиды. Э. а. бір-бірінен жер аумақтарының экон.-геогр. орналасу жағдайының, табиғат және еңбек ресурстарының, шаруашылығының кешенділігі мен оның салалық мамандануының, өндіріс орындарының өзара ауданішілік тұрақты байланыстарының бірыңғайлы үйлесуімен, әрі олардың ел экономикасындағы маңызына қарай ерекшеленеді. Әдетте халқының еңбек дағдысына және табиғат жағдайына байланысты белгілі бір аумақтағы шаруашылықтың тиімді салалары бағытында дамуы барысында геогр. еңбек бөлінісі туындайды. Олармен тығыз байланыста басқадай қосалқы қызмет көрсетуші өндіріс салалары пайда болуы арқылы үлкен аумақты қамтитын Э. а. дүниеге келеді. Кейбір Э. а. бір бағыттағы өнімдер өндірсе, екіншісі көп салалы болады. Осылайша Э. а. арасында үнемі қызмет пен өнімдер алмасуы нәтижесінде ауданаралық экон. байланыстар орнығады. Ел ішіндегі Э. а-дар жиынтығы, сол мемлекеттің жалпы ұлт-тық экономикасын құрайды. Халық ш-ның дамуы барысында Э. а-ның мамандану бағыты да өзгеріп отырады. Мыс., жаңа кен байлықтарының үлкен қорлары ашылуы немесе ірі өндіріс орындарының салынуларына байланысты. Осы себепті, Э. а. құрамында іргелі өзгерістер болып, оның орналасу шекараларының өзгерісі нәтижесінде жаңа Э. а. қалыптасады. Қазақстан, жер аумағының кеңдігіне және табиғи ресурстарының молдығына, табиғат жағдайларының әр түрлілігі мен әлеум.-экон. даму ерекшеліктеріне қарай 5 ірі Э. а-ға (Батыс, Солтүстік, Орталық, Шығыс, Оңтүстік) бөлінген. Еліміздің жер аумағын экономикалық география ғылымы тұрғысында аудандастырудың негізін қалаған ғалым-географтарға Н.Н. Баранский, Б.Я. Двоскин, т.б. жатады. Кез келген Э. а-ның экон.-геогр. сипаттамасы төмендегі жоспар бойынша беріледі: 1) Э. а. құрамы, оның шекаралары; 2) экон.-геогр. жағдайлары мен ресурстары, оларға шаруашылық тұрғысынан баға беру және тиімді пайдалану мүмкіндігі; 3) халқы және еңбек ресурстарының орналасу ерекшеліктері; 4) шаруашылығының дамуындағы тарихи алғышарттар; 5) шаруашылығының, оның ішінде өнеркәсіп және а. ш. салаларының мамандануы мен орналасуы; 6) өндірісті орналастыру формалары (аум.-өндірістік кешен, өнеркәсіп тораптары, өндірістің шашыраңқы орталықтары, т.б.); 7) ірі қалалары; 8) экол. жай-күйі; 9) сыртқы байланыстары және Э. а-ның даму болашағы.
