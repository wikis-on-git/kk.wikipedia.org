'''Эскиз''' (франц. esquіesse, итал. schіzzo) – алдын ала қағаз бетіне көркемсурет туындысының (картина, мүсіндеме, театр мен кинодекорация және архит. жобаның, т.б.) түпкі ойы түсірілетін нобай. Э. кескіндемелік, график. немесе мүсіндемелік бейнелеу тәсілдерімен орындалады. Э-де автордың негізгі ойы бейнелі түрде, әдетте болашақ туындының жалпы кескініне қоса ең мәнді сәті, яғни оның композициясы, колориті, ырғағы, кеңістік жобасы, т.б. көрініс табады. Э. қарапайым да, еркін түрде де жасалады, болмаса ол ұсақ-түйегіне дейін әбден тәптіштеліп салынуы да мүмкін. Атақты суретшілердің ([[Микеланджело]], Рембрандт, П.П. Рубенс, Э.Делакруа, К.П. Брюллов, А.П. Иванов, И.Е. Репин, В.И. Суриков, Ә.Қастеев, О.Таңсықбаев, т.б.) қолынан шыққан, ойы мен орындалуы жағынан аса жарқын бояулы Э-дер көркемдік тұрғысынан өте құнды дүниелер болып табылады. Кең мағынасында Э. – бейнелеу өнерінің ойша немесе натурадан жылдам жасалған, бірақ толық аяқталмаған туындысы; қолмен салынған тех. сурет те Э. деп аталады.
