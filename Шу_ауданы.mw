Шу ауданы тоғыз жолдың торабына ораласқан. Аудан орталығы – Төле би ауылы Шу қаласы мен темір жол бекетіне тиіп тұр.  Шу бекетінің өзі саудамен шұғылданайыншы деген халықтың нәсібіне айналған жер. Мұнда шулық диқандар ары-бері өткен жолаушыларға өнімдерін өткереді. Тамақтың түр-түрін пісіріп сататындар да көп. Тоғыз жолдың торабында өмір сүрген соң, мұндай кәсіп те керек шығар-ау деп ойлайсың.

Дегенмен, бүгінде өркендеген ел экономикасы ауылға да үлкен-үлкен жобаларды әкеле бастады. Бұл тұрғыда Шу ауданындағы ірі инновациялық жобалардың бірі деп “Қазақтың оңтүстік ет компаниясы” ЖШС-ін мысалға келтіруге болады. Осы ет өңдейтін кешеннің жобасы бойынша 1 901 миллион теңгенің жұмыстары атқарылуда. Айналымдағы қаржысы да қомақты. Ет комбинаты толық іске қосылған уақытта ол ауданның негізгі экономикалық діңгектерінің біріне айналмақшы.

Өңірдегі бүгінгі жұмыстардың бір бағыты мектеп пен аурухана құрылысына арналған. Бұл тұрғыда Елбасының “100 мектеп, 100 аурухана” бағдарламасына байланысты Оразалы ауылында 200 оқушыға арналған жаңа мектеп салынып, пайдалануға беріліпті. Төле би ауылындағы жаңа мектеп 180 оқушыны қабыл­даған. Ауданда балабақша мәселесі де дұрыс шешіліп келеді екен. Былтыр 4 балабақша ашылыпты. Қазір балғындар бағының жалпы саны 13-ке жетіп отыр.

Ауданда атқарылып жатқан істерге тұрғындар да қуанышты. Аудан әкімі Бағылан Қарашолақовтың есебін тыңдап болғаннан кейін сөз алған аудандық мәслихат депутаты Ж. Табылдиев:

– Далақайнар, Шоқпар ауылдарында балабақша, мектеп жанындағы интернат ашылды. Жол жөнделді, биыл оның қалған бөлігі жөнделейін деп жатыр, – деген. Әлбетте, ауылдың мәселесін бірер жылда шешіп тастаймыз деу ақылға сыймайды. Сондықтан Бөлтірік шешен және Сауытбек ақын ауылдарындағы өткен ғасырдың 40-60-жылдарында салынған мектептердің орнына заман талабына сай жаңа мектеп салу үшін алдағы уақытта жобалар жасалып, тиісті деңгейде қаржы қарастырылса деген пікірі де орынды деген жөн. Бұл мәселе Жиенбет ауылындағы ескі мектепке де тән екен. Шу қаласындағы Қосқұдық шағын ауданында үлкен мектеп құрылысы жүріп жатыр. 

Шу қаласының тұрғыны А.Слободчиков жергілікті биліктің қамқорлығының арқасында кәсіпкерлікпен шұғылданыпты. Алғашында құс өсірумен айналысса, былтырдан бері жылыжай салып, көкөніс өндіруді қолға алған. Бүгінде оның 160 шаршы метр жылыжайы бар екен. Өткен жылы ауыл шаруашылығын дамыту қорынан 2 миллион теңге несие алып, 170 шаршы метр жерге екінші жылыжайын салып алған.

Есепке жиналғандар бұл сөзді кәсіпкердің өз аузынан естіді. Іске деген ынтасы зор кәсіпкердің әңгімесі әсер еткен облыс әкімі Б. Жексембин оның не өсіріп жат­қанын сұраған. Жылыжай иесі, негізінен, қияр өсіреді екен. Алғашқы өнімді жинап, өткеріп те үлгеріпті. “Әр үш-төрт күнде қияр жинап, бір килограмын 20 теңгеден өткіземін”, – деген ол облыс әкіміне.

Облыс әкімі соңғы кезде жылыжай салу, оның өнімдерін көбірек өсіру арқылы облыс тұрғындарын арзан көк-сөкпен қамтамасыз ету туралы жиі айтып жүр. Оны ауылдағы тұрғындар да қолдап, міне, соның біреуі елде еңбек етуге болатынының үлгісін көрсетіп отыр. Өйткені, бүгінгі заман арқаны кеңге салатын заман емес. Кәсіптің көзін табу ғана ауыл адамдарының көсегесін көгертпек.

Шу қаласындағы “Мақсат-А” тепловоз жөндеу акционерлік қоғамында бүгінде 1200 адам жұмыс істейді. “Қысқарту” қаупі төнген 400 жұмысшы былтыр облыс, аудан басшыларының қамқорлықтарының арқасында алаңсыз еңбек етіп жүр. Мұндағы орташа жалақы былтыр 42000 теңге болса, биыл 49000 мың теңгеге өскен.

Аудан әкімі Б.Қарашолақов бұған дейін облыстың Мойынқұм, Меркі сияқты іргелі аудандарын басқарған тәжірибелі басшы. Ол Шу ауданына да ел айта жүретін еңбек сіңірді. Өткен жылы аудан бойынша өндірілген өнім мен көрсетілген қызметтің көлемі 7 911 050 мың теңгені құрапты. “Ауыз су”, “Тұрғын үй” бағдар­ламалары да жолға қойылған. Шағын және орта кәсіпкерліктің де табысы мол. 

Өндіріс ауылдық округіне қарасты Абай ауылына баратын жеті шақырым “Қарабас” каналын ағымдағы жөндеуден өткізу де маңызды мәселенің бірі екен. Бұл канал “Тасөткел” су шаруашылығы кәсіпорнының балансында. Мәселе, каналдың бірнеше жылдан бері тазаланбауына байланысты тұрғындар мен шаруа қожалықтары ағын суды қажетті мөлшерде ала алмай отыр. Бұл аумақта 263 түтін, 41 шаруа қожалығы бар. Олар, негізінен, мал және егін шаруашы­лығымен айналысады. Жергілікті депутат Ә. Есіркепов осы мәселеге орай об­лыстық бюджеттен қаражат қарастыруды сұрады. 

Шу ауданы тоғыз жолдың торабына орналасқан десек те, осы уақытқа дейін таби­ғи газ жеткізілмеген. Бұл мәселені облыс әкімі ылғи көтерумен келеді. Соның нәтижесінде алдағы уақытта ол оң шешімін табатын сияқты. Оған жергілікті басшылардың Қытайға қарай тартылатын газ құбырының Шу өңірінен өтуіне мүдделілік танытуы оң ықпал етпек. Ауданға газ келсе, жүз мыңға жуық халқы бар өңір үшін көп көмек болады.
[[Санат:Жамбыл облысы]] [[Санат:Қазақстан аудандары]]
