'''Айдархан Тұрлыбаев''' - Алаш Орда мүшесі, заңгер.

1877 жылы 25 тамызда Ақмола облысы, Көкшетау уезінің Мезгіл болысында туған. Әкесі – Шүменов Тұрлыбай да, шешесінің аты – Алтын.

1897 жылы Омбы гимназиясы, ал 1897-1902 жылдары Санкт-Петербург университетінің заң фа­культетінде оқып бітірген. Кейбір деректерде (туыстарының) жазыл­ғандай, Айдарханның гимназияны алтын медальмен бітірген дегені бекер сөз.

А.Тұрлыбаев гимназия мен университетті көрнекті Алаш зиялыларының бірі – Райымжан Мәрсековпен бірге оқып, бірге бітірген. Университет бітіргеннен кейін ол Омбыда адвокаттық қыз­мет қылып, присяжный поверен­ный болады. Омбыда 1937 жылы тұтқындалғанға дейін тұрады.

Төңкеріс жылдары қазақ қо­ға­мындағы қоғамдық-саяси қозға­лысқа белсене араласып, Қазақ елінің келешегі үшін келелі істер атқарады.
Патша өкіметі құлаған соң қазақ даласының аумағында жер-жерде ұлттық қозғалыс бел алып, ұлттық мәселелер көтеріле бас­тай­ды. 

1917 жылы 25 сәуір - 5 мамыр аралығында Омбы қаласында өткен – 150 делегат қатысқан Ақ­мола облыстық қазақ съезі осын­дай қозғалыстың бірі болып та­былады. Осы съезд туралы «Қазақ» газеті қызық дерек келтіреді. «Бұл съезд 5 дуан елдің білімді, басшы адамдарының басын қосқан еді... Ақмола съезіне келген адамдар ала-құла. Бір ел білгішін, бір ел ілгішін, бір ел өлеңші-ақынын жіберген... Осындай ақыны бар съезд қызықсыз болмайды ғой. Талай қызық болды» деп жазады. 

Сонымен, съезд төрағалығына Айдархан Тұрлыбаев, орынбасар­лы­ғына Асылбек Сейітов сайла­нады. Қазақ өлкесінде өткен басқа да қазақ съездеріндегідей, бұл съезде де дәурені өткен бұрынғы жергілікті билік тармағын таратып, земство енгізу, ана тілінде, жалпы, тегін оқыту, халықтың діни мұқ­таждарын орындау мәселелері талқыланады. Әсіресе, жер мәсе­лесі өткір қаралады. Жер үлесін бөлгенде Құрылтай жиналысының шешіміне сәйкес, алдымен қазақ­тарды қамтамасыз етіп, оған дейін Құрылтай жиналысы өткенше әлі ешкім қоныстанбаған, бірақ қа­зақ­тардан тартып алынған жер­лерді өздеріне қайтарып беру мәселесін қойып талқылайды. Осы съезде А.Тұрлыбаев Ақмола об­лыст­ық қазақ комитетінің төраға­лығына сайланады.

1917 жылы 21-26 шілде аралы­ғында Орынборда өткен жалпы қазақтық съезде Алаш партиясы атынан Ақмола облысынан бүкіл­ре­сейлік Құрылтай жиналысының депутаттығына ұсынылады да, әмбе бүкілресейлік мұсылман съезі Шора-и-Исламға өкіл болып сай­ланады.

1917 жылы 5-13 желтоқсанда Орынборда өткен жалпы, қазақ­тық съезде Жалпы қазақтың Ха­лық кеңесіне – Алашордаға мүше болып, Ақмола облысынан сайла­нады, яғни қазіргіше айтқанда, Алашорда үкіметінің министрі болады.

Азамат соғысы жылдары Қа­зақ елінің тағдыры, оның болашағы үшін басқа да ұлтжанды ел аза­маттары сияқты бір кісідей еңбек сіңірді.

Семейде бір Алаш полкін ұйым­дас­тыруға Х.Ғаббасов, М.Тыныш­паев, Б.Мәметовтармен бірге А.Тұрлыбаев та тікелей ат салысты.

1919 жылы 11 ақпанда Омбы қала­сында Колчак үкіметінің ішкі істер министрінің жолдасы (орын­басары) П.Ф.Коропа­чин­скийдің төрағалығымен өткен «Қазақ-қырғыз халқының әкім­шілік-шаруашылық құрылымы туралы мәселе» жөніндегі ведомс­твоаралық алдын ала өткен мәжі­лісіне Алашорда үкіметінің төр­ағасы Ә.Бөкейхановпен бірге оның мүшелері У.Танашев пен А.Тұрлыбаев та қатынасты.

Кеңес кезеңінде Омбы қала­сында заң орындарында қызмет жасап, әр түрлі мекемелерде заң мәселелері жөнінде кеңесші болады.

Кеңес өкіметі А.Тұрлыбаевты қуғын-сүргінге ұшыратып, 1934 жылы түрмеге қамап, онда 6 айдай отырады. Кейін 1937 жылы қайтара тұтқындайды. Содан қайтпайды.

{{Алаш Орда}}

[[Санат:Қазақстан тұлғалары]]
[[Санат:Саяси қуғын-сүргін құрбандары]]
[[Санат:1877 жылы туғандар]]
[[Санат:1937 жылы қайтыс болғандар]]
