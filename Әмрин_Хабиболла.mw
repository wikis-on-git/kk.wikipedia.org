[[ӘМРИН]] [[Хабиболла]] (03.1900, [[Омбы]] обл. Москален ауд. Саға қазақ а. — 13.03.1938, Алматы обл. [[Жаңалық]] елді мекені) — қазақ зиялысы, саяси қуғын-сүргін құрбаны. Орта мектепті бітіргеннен кейін Орынбор, Қызылорда қ-ларында, 1928 — 33 ж. Қазақ АКСР-ы Жұмысшы-шаруа инспекциясында, кейін Қазақ АКСР-ы ОАК-нде  жауапты қызметтер атқарған. Мемл. аппаратты “жергіліктендіру” науқанына белсенді қатынасып, қазақ кадрларының басқару органдарына тартылуына оң ықпал жасады. “Жергіліктендіру туралы” (А.-М., 1934, орыс тілінде) деген ресми құжаттар жинағын бастырып шығарды. “Мекемені қазақыландыру мәселесі” төңірегіндегі өзінің ой-пікірлерін баспа бетінде жариялады. өмірінің соңғы жылдарында Қарқаралы, Қарағанды қ-ларында халыққа білім беру саласында еңбек етті. “[[Қызыл Қазақстан]]” журналында (1929, мамыр) жарияланған “Сауатсыздықты жою жұмыстары” деген мақаласында халыққа білім берудің өзекті мәселелерін көтеріп, экон. және мәдени дамудың халықтың жалпы сауаттылығына байланысты екендігін ашып көрсетті. 
Ә. 1937 ж. “[[Қарағанды ісі]]” бойынша “халық жауы” деген жасанды айыппен ұсталып, 1938 ж. 13 наурызда атылды. КСРО Жоғарғы сотының 1959 ж. 15 мамырдағы шешімімен ақталды.
[[Б. Тәшенов]]
