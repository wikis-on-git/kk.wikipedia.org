'''Энгельс Фридрих''' (28.11. 1820, Бармен – 5.8.1895, Лондон) – К.Маркспен бірігіп марксизмнің негізін қаласқан, ғыл. коммунизм теориясының, диалект. және тарихи материализм философиясының іргетасын қалаушылардың бірі. Бай фабриканттың отбасында дүниеге келген. 18 жасында әкесінің талабымен ірі сауда канторларында істеген ол көп ұзамай неміс ағартушыларының идеяларымен әуестенді. Баспа органдарына қызметке тұрып, жас гегельшілермен танысты. 1842 ж. “Рейн газетінің” редакторы Маркспен танысып, өмірінің соңына дейін дос болды. Бұл екеуінің достығы кейіннен рев.-демокр. қозғалыстағы жаңа ағым – марксизмнің шығуына алып келді. Э. гегельшілдер деп аталатын филос. ағымның сол қанатына кіретін Шеллингтің діни-мистик. көзқарасына, Гегельдің диалект. қайшылықтарына, консервативтік қорытындыларына сын айтты. Э. көзқарастарына түпкілікті әсер еткен жағдай Англияда сол кезде өріс алған жұмысшы қозғалысы – чартистердің бас көтеруі болды. Ол осы елдегі еңбекшілердің өмірі мен тұрмысына байланысты “Саяси экономияға сын туралы жоспарлар” деген еңбегін жазды. Э-тің бұл еңбегін Маркс жоғары бағалады. 1845 ж. Э-тің “Англиядағы жұмысшы табының жағдайы” деген еңбегі жарыққа шықты. Бұл еңбектерінде ол пролетариатты өзінің бостандығы үшін күрес жүргізіп жатқан тап ретінде көрсетеді. 1844 – 46 ж. Маркспен бірігіп жазған “Қасиетті семья”, “Неміс идеологиясы” деген еңбектерінде сол кезде үстем болған Гегельдің, Фейербахтың филос. жүйелеріне сын айтты. 1870 ж. Лондонға көшіп келіп, Маркспен бірге интернационалға басшылық етті. Осында ол “Анти-Дюринг”, “Табиғат диалектикасы”, “Семьяның, жеке меншіктің және мемлекеттің шығуы” атты өзінің басты еңбектерін жазды. Маркс қайтыс болғаннан кейін, оның ғыл. жұмысын жалғастыра отырып, “Капиталдың” 2 – 3 томдарын өзі басып шығарады. Жалпы Маркс пен Э-тің еңбектері 19 ғ-дың 2-жартысынан бастап Еуропадағы социалистік қозғалыстарға үлкен әсер етті. Осы еңбектерде айтылған идеяларды басшылыққа ала отырып, 20 ғ-дың 1-жартысында алдымен Ресейде, кейіннен Орт. және Оңт.-Шығыс Еуропа елдері мен кейбір Азия мемлекеттерінде (Қытай, Корея, Вьетнам, т.б.) миллиондаған адамдардың өмірін қиған коммунистік режимдер орнады. Дегенмен, бұл режимдердің көпшілігі қоғамдағы өзгерістерге байланысты 1980 – 90 ж. ыдырап, саяси биліктен кетуге мәжбүр болды. Э. өз еңбектерінде диалект. және тарихи материализм идеяларын табиғаттану ғылымдарымен байланыстыра зерттеді. Мұндағы негізгі идеялары: материя мен қозғалыстың, кеңістік пен уақыттың ажырамас байланыстылығы, материя формаларының сарқылмастығы, атом құ-рылысының күрделілігі, органик. емес табиғаттың белгілі бір кезеңде пайда болған тіршіліктің қозғалыс формасы екендігі, т.б. Э. өз өмірінің соңғы сәтіне дейін Еуропаның саяси өміріне белсене араласты.
