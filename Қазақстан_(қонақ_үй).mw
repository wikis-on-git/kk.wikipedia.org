[[Image:Hotel Kazakhstan.jpg|200px|thumb|right|Hotel Kazakhstan dominating the Almaty skyline and is the largest building in Almaty]]

'''«Қазақ­стан»''' - [[қонақ үй]], [[Алматы]] қаласының орталығында орналасқан республикалық дәрежедегі жоғары класты мейманхана (1978, арх.: Ю.Г. Ратушный, Л.Л. Ухоботов, т.б., инж.: Ә.Тәтіғұлов, А.К. Деев, Н.Л. Матвеец, т.б.). [[Достық]] даңғылының бойында орналасқан зәулім ғимарат айналасындағы қоғамдық құрылыстармен жарасымдылық тапқан. 1000 орындық мейманхана ғимаратының 25 қабатының 21 қабаты (бір, екі, үш бөлмелі) қонақжай бөлмелерінен, төменгі екі қабаты қоғамдық қызмет көрсету жайларынан тұрады. Төменгі қабаттарда қонақтарды тіркеу, оларға тұрмыстық, техникалық қызмет көрсету (пошта, телеграф, жинақ кассалары, мед. жәрдем, жолаушылар кассасы, “Интурист” бюросы, т.б.) бөлмелері орналасқан. Жылына 266 мың адамға қызмет көрсете алады. Жиналыстар, семинарлар, т.б. өткізуге арналған қосымша орындары, 116 орындық мәслихат залы, бизнес орталығы, жазғы кафе, банкет залы, ұлттық асхана, іскерлік кездесулер өткізуге арналған кең холл-вестибюль мен әр қабатта арнайы жабдықталған мүйістер бар. Ғимараттың оңт. павильонында 4 банкет залы бар мейрамхана орналасқан. Ең жоғарғы қабатта тау мен қала келбеті айқын көрінетін “Космос” кафесі жұмыс істейді. 

“Қазақстан” — еліміздегі жер сілкіну қаупі бар аймақта орналасқан, сейcмик. жағынан берік, биікт. 102 м алғашқы заңғар ғимарат. 
Оның зәулім тұлғасы 50,2*29,6 м өлшемді эллипс пішіндес, қызмет көрсету блогі бар тұғырбеттік бөлімнің өлшемдері 76,0*82,0 м, меймандар бөлмелеріне күн сәулесінің жақсы түсуі (инсоляция), жылдың ыстық маусымындағы желдің қолайлы бағыты ескеріліп, маңайындағы басқа құрылыстармен, табиғатпен жарасымды үйлестірілген. Балкондардың қоршаулары, ғимараттың шет жақтары және алдыңғы беттерінің саңылаусыз тік бөлшектері ғимаратқа монументтік сипат беретін ақ ұлутаспен қапталған. Орталық павильонның негізгі бөлігі — көлденең темірбетонды диафрагмалар тарайтын тұтас құйылған темірбетонды өзек. Ғимараттың негізгі қоршау құрылымдары жеңіл аспалы панельдерден құралған. Ішкі-сыртқы әрлеуіне мәрмәр, алюминий, сәндік сылақ, Қазақстанның жергілікті материалдары — ұлутас, гранит пайдаланылған. Мейманхана кешенінің барлық сәндік әшекейлерінде жергілікті ұлттық дәстүрлер ескерілген. Жобалық есебі аса күрделі де көлемді құрылыс сырт қарағанға жеңіл, еңселі тұрпатқа ие болған, төбесіне тізіле тартылған эркер жарықтары әсем ғимараттың айшықты тәжі іспетті. 

“Қазақстан” мейманханасын жобалап, салған бір топ архитекторлар, инженер-конструкторлар мен құрылысшылар ҚР-ның Ш.Уәлиханов атындағы Мемлекеттік сыйлығымен марапатталды (1980).

[[Санат:Алматы қонақүйлері]]
[[Санат:Алматы архитектурасы]]

[[de:Hotel Kasachstan]]
[[en:Hotel Kazakhstan]]
[[ru:Казахстан (гостиница)]]
