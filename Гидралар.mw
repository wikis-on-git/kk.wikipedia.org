'''ГИДРАЛАР''' (''Hydrіda'') – ішекқуыстылар типінің омыртқасыз жануарлар отрядына жататын жыртқыштар. Қазір Г-дың 10-нан астам түрі белгілі. Соның ішінде Қазақстанда кәдімгі Г. (''Hydra vulgarіs''), жасыл Г. (''Chlorohudra vіrіdіssіma''), сабақтәрізді Г. (Pelmatohudra olіgactіs) кездеседі. Г. – дене тұрқы 1 см-ге дейін жететін цилиндр пішінді, тұщы суда мекендейтін полип. Ол табанымен су астындағы өсімдіктерге, тасқа, т.б. заттарға жабысып, баяу қозғалып, тіршілік етеді. Г-дың денесі [[эктодерма]] және [[энтодерма]] қабаттарынан тұрады. Аузының айналасында 6 – 12 қармалауыштары бар. Қармалауыштарының және атпа клеткаларының көмегімен ұсақ жәндіктерді, әсіресе, шаянтәрізділерді ұстап алып жұтады. Энтодерма қабатына түскен қорегін клетка ішінде қорыту үшін олардың безді клеткалары ас қорыту сөлдерін бөледі. Қорытылмаған қалдықтары ауыз тесігі арқылы сыртқа шығарылады. Г. жынысты және жыныссыз (бүршіктену арқылы) жолмен көбейеді, дара жынысты да, гермафродит түрлері де кездеседі. Г-дың қайта қалпына келу қасиеті өте жоғары дамыған, мыс., денесінің мөлш. 1 мм-ге жетпейтін особь (дарабас) тез арада біртұтас Г. қалпына келеді. Г. негізінен лаб-да тәжірибе жасау үшін пайдаланылады.
