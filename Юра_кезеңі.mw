Юра – мезозой эрасының үш кезеңінің бірі. Триас пен бор арасында орналасқан юра кезеңі осыдан 199,6 млн. жылдан 145,5 млн. жылға дейін созылады. Ең кең тараған тау жыныстары лай, ізбесті құмшық және әктас болып, юра кезеңі 11 ярусқа бөлінеді (геттанг, синемюр, плинсбах, тоар, аален, байос, бат, келловей, оксфорд, киммеридж, титон). Көптеген басқа омыртқасыздармен бірге брахиоподтар, қосқақпалылар және аммониттер кең тараған. Юра кезеңінде рептилиялар жер мен суда көп кездесіп, сүтқоректілер саны аз, көбінесе түңгі өмір сүрген деп есептеледі. Алғаш құстар, оның ішінде археоптерикс, кеш юра кезінде пайда болған.
