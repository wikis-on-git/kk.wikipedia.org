[[Сурет:Alina Kabaeva Olympic Games Athens 2004.jpg|thumb|Алина Қабаева Афина Олимпиядасында, 2004]]
'''Әлинә Маратқызы Қабаева''' ({{lang-tt|Älinä Marat qızı Qabayeva}}) — [[ресей]]лік, әлемдік [[көркем гимнастика]]ның шоқ жұлдызы.

Әкесі — Марат жастайынан [[футбол|ала доптың]] құдіретіне арбалып, [[Ташкент]]тің «Пахтакоры» және [[Павлодар]]дың «Трактор» командалары сапында өнер көрсетті. Анасы Людмила кезінде [[баскетбол]]мен шұғылданды. Болашақ чемпионның өзі [[1983]] жылы Ташкентте дүниеге келді. Қызының бойындағы дара талантты ерте байқаған анасы оны Ресейге апарып, әйгілі Ирина Виннерге табыс етуді жөн көрді. Марат зайыбының бұл әрекетін құптамай, «қызымды ешқайда да жібермеймін» деп байбалам салған көрінеді. Ерлі-зайыптылар арасында біраз ұрыс-керіс болып, ақыры анасы Алинаны жетектеп, Мәскеуге аттанса, әкесі Ташкентте қалып қойды.

Алина өз қатарластары арасында дара талантымен бірден оқшауланады. [[1996]] жылы Ресейдің ұлттық құрама командасына қабылданған 13 жасар қыз көп кешікпей әлемдік гимнастиканың жарық жұлдызына айналды. Қабаева екі рет әлемнің ([[1999]] жыл, [[Осака]]. [[2001]] жыл, [[Мадрид]]) және төрт рет [[Еуропа]]ның ([[2000]] жыл, [[Сарагоса]]. [[2002]] жыл, [[Гранада]]. [[2003]] жыл, [[Лиссабон]], [[2004]], [[Киев]]) абсолютті чемпионы атағын жеңіп алды. «Гран-при» додаларында ол алтын тұғырдан түскен жоқ. Жекелеген есепте және командалық сайыста бірнеше мәрте дүние жүзі чемпионы атанды. [[2000]] жылы [[Сидней]] Олимпиадасында Алина алтын медаль алуға тиіс еді. Алайда құрсаумен өнер көрсетіп жатып, оны абайсызда қолынан түсіріп алды. Сол қателіктің салдарынан Ресей спортшысы қола жүлдені қанағат тұтуға мәжбүр болды.

2004 жылы [[Грекия]]ның астанасында ол өзінің, шын мәнінде, теңдессіз екенін тайға таңба басқандай етіп дәлелдейді. Ресей гимнасшысы жекелеген есепте де, көпсайыста да алдына жан салмады. Сөйтіп, Алина өзі армандаған Олимпиада алтынына қол жеткізді.

Ол [[Бейжің олимпиадасы]]нда бақ сынауды аңсады. Тіптен [[2006]]—[[2008]] жылдар аралығында бірқатар халықаралық жарыстарда топ жарып, өзінің мықтылығын мойындатты. Бірақ соңғы мәліметтерге сүйенсек, әйгілі гимнасшының ескі жарақаттары сыр беріп, жаттығу жасамағанына жарты жылға жуықтапты.

== Марапаттары ==
Оның есімі спорт шежіресіне алтын әріптермен жазылды. Ресей үкіметі оның еңбегін жоғары бағалап, «Дружба» және «За заслуги перед отечеством» ордендерімен марапаттады. 

Сондай-ақ Қабаева Ресей мемлекеттік Думасының депутаты болып сайланды.

[[Санат:Спорт]]
[[Санат:Көркем гимнастика]]

[[en:Alina Kabaeva]]
[[eo:Alina Kabaeva]]
[[es:Alina Kabaeva]]
[[fr:Alina Kabaeva]]
[[it:Alina Kabaeva]]
[[ja:アリーナ・カバエワ]]
[[simple:Alina Kabaeva]]
[[zh:阿林娜·卡巴耶娃]]
